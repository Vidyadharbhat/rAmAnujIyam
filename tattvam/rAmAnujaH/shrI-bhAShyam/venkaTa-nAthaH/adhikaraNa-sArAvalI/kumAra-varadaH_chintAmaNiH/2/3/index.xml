<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;३ on रामानुजीये विश्वासटिप्पन्यः</title>
    <link>https://vishvAsa.github.io/rAmAnujIyam/tattvam/rAmAnujaH/shrI-bhAShyam/venkaTa-nAthaH/adhikaraNa-sArAvalI/kumAra-varadaH_chintAmaNiH/2/3/</link>
    <description>Recent content in &#43;३ on रामानुजीये विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/rAmAnujIyam/tattvam/rAmAnujaH/shrI-bhAShyam/venkaTa-nAthaH/adhikaraNa-sArAvalI/kumAra-varadaH_chintAmaNiH/2/3/index.xml" rel="self" type="application/rss+xml" />
    <item>
      <title>19 उपोद्घातम्</title>
      <link>https://vishvAsa.github.io/rAmAnujIyam/tattvam/rAmAnujaH/shrI-bhAShyam/venkaTa-nAthaH/adhikaraNa-sArAvalI/kumAra-varadaH_chintAmaNiH/2/3/19_upodghAtam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAnujIyam/tattvam/rAmAnujaH/shrI-bhAShyam/venkaTa-nAthaH/adhikaraNa-sArAvalI/kumAra-varadaH_chintAmaNiH/2/3/19_upodghAtam/</guid>
      <description>&lt;p&gt;श्रीः&lt;br&gt;&#xA;द्वितीयाध्यायस्य तृतीयपादः&lt;br&gt;&#xA;2.3.1.&lt;/p&gt;&#xA;&lt;ol&gt;&#xA;&lt;li&gt;अत्र पूर्वोत्तरपादसङ्गतिर्भाष्य एव सुव्यक्तमुच्यते - &amp;lsquo;साङ्ख्यादिवेदबाह्यतन्त्राणां न्यायाभासमूलतया विप्रतिषेधाच्चासामञ्जस्यमुक्तम् । इदानीं स्वपक्षस्य विप्रतिषेधादिदोषगन्धाभावख्यापनाय ब्रह्मकार्यतयाभिमतचिदचिदात्मकप्रपञ्चस्य कार्यताप्रकारो विशोध्यते&amp;rsquo; इति । अत्र पूर्वपादद्वयस्योत्तरपादद्वयेन सङ्गतिरस्स्माभिः पूर्वमेवोक्ता - कारणद्वारकबाह्यविरोधपरिहारपरौ द्वौ पादौ, अपरौ पुनः कार्यद्वारकान्तरविरोधपरिहारपराविति । अतः परं कार्यविषयविरोधपरिहारपरयोः पादयोः परवाद्युक्तप्रक्रियां विभागेनानूद्य तत्प्रतिक्षेपरूपस्वपक्षमन्ते निगमयति - सर्वमिति । अत्र चत्वारः पक्षाः प्रतिक्षेप्याः । द्रव्यञ्चाद्रव्यं च सर्वं नित्यमिति साङ्ख्याः प्रतिवदन्ति । सर्वं क्षणिकमिति वैभाषिकाः । सर्वं नित्यानित्यमिति जिनपरिपठितां सप्तभङ्गीं पठन्तः प्राहुः । द्रव्यात्मना नित्यं पर्यायात्मनाऽनित्यमिति वदन्तोऽपि विपर्यस्य प्रवदन्ति । नित्यमेवानित्यमिति क्वचित् क्वचित्पुनरनित्यमपि नित्यमिति प्राहुः । वैशेषिकाः खलु नित्यमेव चैतन्यमनित्यमिति वदन्ति, तथा नित्यमेवेश्वरविग्रहादिकं प्रमाणसिद्धं न सहन्ते, एवमनित्यमपि नित्ययन्ति । यथाऽनित्ययोर्घटतद्धर्मयोस्सम्बन्धं समवायात्मकमनित्यमपि नित्यमेव ब्रुवते । एवं परपक्षाननूद्य श्रुत्यवलम्बनेनोत्थितांस्तान् श्रुतिभिरेव निरुन्धन् वियत्प्राणपादौ युनक्तीत्यन्वयः ॥&lt;/li&gt;&#xA;&lt;/ol&gt;</description>
    </item>
    <item>
      <title>20 वियदधिकरणम्</title>
      <link>https://vishvAsa.github.io/rAmAnujIyam/tattvam/rAmAnujaH/shrI-bhAShyam/venkaTa-nAthaH/adhikaraNa-sArAvalI/kumAra-varadaH_chintAmaNiH/2/3/20_viyadadhikaraNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAnujIyam/tattvam/rAmAnujaH/shrI-bhAShyam/venkaTa-nAthaH/adhikaraNa-sArAvalI/kumAra-varadaH_chintAmaNiH/2/3/20_viyadadhikaraNam/</guid>
      <description>&lt;ol start=&#34;2&#34;&gt;&#xA;&lt;li&gt;अधिकरणसङ्गतिस्तु - श्रीपाञ्चरात्राधिकरणे जीवोत्पत्तिवादो जीवाभिमानिसङ्कर्षणादिपरत्वादौपचारिक इत्युक्तम्, तर्हि तेनैव न्यायेन वियदुत्पत्तिवादोऽप्यौपचारिक एव स्यादिति शङ्कयोत्थानमिति । तदर्थविचारस्तु - किं वियदुत्पद्यते नेति । किं &amp;lsquo;आत्मन आकाशस्संभूतः&amp;rsquo; इत्याकाशस्योत्पत्तिं प्रतिपादयति नेति । किमत्र सम्भूतिशब्दो मुख्योत्पत्तिपर उत गौण इति । किमन्यत्र निरवयवस्यानुत्पत्तिदर्शनं निरवयवस्यास्य शब्दैकसमधिगम्यस्योत्पत्तियोग्यतामवगमयति नेति । अत्र पूर्वोत्तराधिकरणयोस्सङ्गतिप्रदर्शनपूर्वकं पूर्वपक्षवाद्यभिमतमनूद्य प्रतिक्षिपति - पूर्वत्रेति । अयमत्र शब्दार्थः - पूर्वस्मिन्नधिकरणे जीवोत्पत्तिवाक्यं पुरुषनित्यत्वप्रतिपादकवाक्येन बाधितमिति प्रसाधितम् । एवमाकाशोत्पत्तिविषयेऽपि वाक्ये नित्यत्वानित्यत्वप्रतिपादकवचसोर्विरोधे तथैव स्थितिरिति नित्यत्ववाक्येनानित्यत्वबाध इति कश्चिद्वदति । एवं पूर्वपक्षयुक्तौ सिद्धान्त्यभिमतमाह - सिद्धान्तीति । अयमर्थः - आकाशोत्पत्तिरनेकश्रुतिप्रतिपन्ना । न चास्यामन्यथासिद्धिरस्ति । अनन्यथासिद्धबहुश्रुतिप्रतिपन्नेऽर्थे जाग्रति एकोऽमुख्यो युक्त्याभासः परवादिकल्पितो जीवितुमेव नार्हतीति भवदुक्तं परित्यजामः । &amp;lsquo;वायुश्चान्तरिक्षञ्चैतदमृतम्&amp;rsquo; इति श्रुत्यैवाकाशस्यामृतत्वमुक्तम्, तत्परित्यागे जीवामृतत्वोक्तेरपि परित्यागप्रसङ्ग इत्याशङ्क्य भाष्यकारोक्तवैषम्यं दर्शयति - वाय्वित्यादिना । इदं किलात्र वैषम्यम् - अनेकाः श्रुतयो ह्याकाशस्य जनिमुत्पत्तिं विदधति । एका श्रुतिरमृतत्वमनुवदति । अतो हेतोर्हि भग्ना । सा च वायुसहपाठादत्यन्तमवसीदति । वायोर्ह्यनित्यत्वं सर्वलोकसम्प्रतिपन्नम् । इह पुनर्जीवनित्यत्वमेव सर्ववेदसम्प्रतिपन्नम् । उत्पत्तिवादस्तु क्वाचित्क एव । स चान्यथासिद्धः । तेनान्यथासिद्धबहुश्रुत्यानुगुण्येनात्मनित्यत्वं युक्तम् । वैपरीत्यादयुक्तमाकाशनित्यमिति वैषम्यसिद्धिरिति ॥3. अत्राकाशनित्यत्वप्रतिपादने पूर्वपक्षिपरिकल्पितानुक्तान्सुबहून् हेतूननूद्य शिष्यप्रतिबोधनार्थं व्यक्तमेव निराकरोति - तेजःप्राथम्येत्यादिना । अयमत्र पूर्वपक्ष्यभिप्रेतो हेतुसमुदायः - सद्विद्यायां हि &amp;lsquo;तत्तेजोऽसृजत&amp;rsquo; इति प्रथममाकाशसृष्टिमनुक्त्वा तेजस्सृष्टिरेवोच्यते । तेनाकाशस्य सृष्ट्यवचनमाकाशनित्यत्वपरमित्येको हेतुः । &amp;lsquo;वायुश्चान्तरिक्षञ्चैतदमृतम्&amp;rsquo; इत्यव्यवधानेनामृतत्ववचनादित्यपरः । अनंशकद्रव्यभावादिति तृतीयः । अतो व्योमन्युत्पत्तिवागुपहितविषयैव स्याद्, घटाकाशादिविषयैव स्यादित्यर्थः । तत्र प्रतिबन्दीमाह - आत्मनीवेति । यथा भवद्भिः कुम्भकारो जायते, रथकारो जायत इत्यादिरात्मोत्पत्तिवादो देहपरिग्रहविषय इत्यन्यथाक्रियते तद्वदिहापीति प्रतिबन्दी । अनूदितमेतत्प्रतिक्षिपति - नेति । यत्तु प्रथमं तेजस्सृष्ट्यभिधानदृष्टेरित्युक्तं तन्न । प्राथम्यस्याश्रुतत्वात् । नह्यत्र प्रथमं&lt;br&gt;&#xA;तेजस्सृज्यत इति प्रथमशब्दः श्रूयते । माभूत्प्राथम्यश्रवणम्, अथापि प्रथमपठनमात्रेण तत् कल्प्यत इत्याशङ्क्य प्रतिक्षिपति - प्रथमपठनत इति । अन्येन बाधात् - बहुस्मृतीतिहासपुराणन्यायोपबृंहितेन &amp;lsquo;आत्मन आकाशस्सम्भूतः&amp;rsquo; इत्यादिना वाक्येन बाधादित्यर्थः । कल्पनं हि लैङ्गिकम् । &amp;lsquo;तस्माद्वा एतस्मादात्मनः&amp;rsquo; इति पञ्चमीनिर्देशात् साक्षादेवाकाशस्य कार्यत्वं श्रुत्यैव प्रतीयत इत्यर्थः । संभूतशब्दोऽपि जननवाची । अमृतपदमवशिष्यते - तच्च चिरकालवर्तित्वमात्रप्रतिपादकामर्त्यादिपदवन्न नित्यत्वमुपपादयति । अत्र विनिगमने कारणमाह - अनेकवाक्यैककण्ठ्यादिति । &amp;lsquo;द्वैधे बहूनां वचनम्&amp;rsquo; इति हि न्यायविदो निर्णयन्ति ॥4. वैशेषिकाः खलु &amp;lsquo;आकाशो नोत्पद्यते, निरवयवद्रव्यत्वात्&amp;rsquo; इत्यनुमानं प्रयुञ्जते, तदसत्, व्यर्थविशेषणत्वात्, सर्वस्यापि हि द्रव्यस्य नित्यत्वेनैव प्रामाणिकत्वात् द्रव्यत्वमात्रं तु त्वत्पक्षेणानैकान्तिकम् । ननु घटाद्युत्पत्तिस्तर्हि कथमुच्यते? सत्कार्यवादादेवेति ब्रूमः । न पुनर्घटादिद्रव्यस्योत्पत्तिः सदेव हि मृत्पिण्डादिकं पृथुबुध्नोदराकारादिरूपं प्राप्य घटादिकमित्युच्यते । तच्च युक्तियुक्तमेव । असमवायिकारणावस्थापन्नद्रव्यविशेषमन्तरेण कार्यावस्थायामपि द्रव्यान्तरस्यानुपलम्भात् । अयं च पक्षः श्रुतिभिरप्यनुमतः । तेन निरवयवद्रव्यत्वादिति व्यर्थविशेषणमेव । तेन तेषुतेषु द्रव्येषु नामान्तरभजनार्हावस्थया सृष्टिवाद इति सुशोभनमेतत् । तदिदमाह - युक्त इत्यादिना । युक्तः - युक्तियुक्त इत्यर्थः । श्रुतिभिरनुमत इति - &amp;lsquo;सदेव सोम्येदमग्र आसीत्&amp;rsquo; इति ह्युच्यते । &amp;lsquo;यथा सोम्यैकेन&amp;rsquo; इति दृष्टान्तश्चास्मिन्नेव पक्षे सङ्घटते । एवं द्रव्योत्पत्तिवादमनङ्गीकृत्यावस्थान्तरोत्पत्त्या कार्यत्वमुपपादयिष्यन् सा पुनरवस्थान्तरोत्पत्तिः निरवयवद्रव्यवर्गेऽपि परवादिनापि न परित्याज्येत्याह - इष्टा इति । निश्शब्दे ह्याकाशे शब्दावस्थोत्पद्यते, एवं ज्ञानादिगुणविधुरेऽपि जीवे तद्गुणयोगः, तथा तत्कार्ययोगादिविधुरेऽपीश्वरादौ संयोगादिः, नित्यानामेव परमाणूनां परस्परसंयोगः, पार्थिवपरमाणुषु पाकजगुणोत्पत्तिः, इत्यादि स्वयमेव भाव्यम् । अयमत्र विशेषः - उपादानस्वरूपे नामान्तरभजनार्हावस्थान्तरापत्तौ कार्यत्वं वदन्ति । अन्यथाऽवस्थान्तरप्राप्तिरूपमिति । एवमुपपादितमर्थं वैशद्याय निगमयति - तस्मादिति । श्रुतिष्वाकाशाद्युत्पत्तिरुक्ता वायुवह्निजलपृथिव्युत्पत्तितुल्यत्वान्न बाध्येत्यर्थः । अयमर्थः - निरवयवत्वादुत्पत्तिनिराकरणे सिद्धसाधनम्, नामान्तरभजनार्हावस्थोत्पत्तिनिराकरणे लोकवेदयुक्त्युपलम्भविरोध इति ॥&lt;/li&gt;&#xA;&lt;/ol&gt;</description>
    </item>
    <item>
      <title>21 तेजोधिकरणम्</title>
      <link>https://vishvAsa.github.io/rAmAnujIyam/tattvam/rAmAnujaH/shrI-bhAShyam/venkaTa-nAthaH/adhikaraNa-sArAvalI/kumAra-varadaH_chintAmaNiH/2/3/21_tejodhikaraNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAnujIyam/tattvam/rAmAnujaH/shrI-bhAShyam/venkaTa-nAthaH/adhikaraNa-sArAvalI/kumAra-varadaH_chintAmaNiH/2/3/21_tejodhikaraNam/</guid>
      <description>&lt;ol start=&#34;5&#34;&gt;&#xA;&lt;li&gt;अत्र सङ्गतिर्भाष्य एव सुव्यक्तमुक्ता - &amp;lsquo;ब्रह्मव्यतिरिक्तस्य कृत्स्नस्य ब्रह्मकार्यत्वमुक्तम् । इदानीं व्यवहितकार्याणां किं केवलात् तत्तदनन्तरकारणभूताद्वस्तुन उत्पत्तिः आहोस्वित् तत्तद्रूपाद्ब्रह्मण इति चिन्त्यते&amp;rsquo; इति । तदर्थविचारस्तु - महदहङ्कारादीनां सर्वेषां तत्त्वानां किं केवलात्पूर्वपूर्वतत्त्वमात्रादुत्पत्तिः उत तत्तद्रूपाद्ब्रह्मण इति । किं &amp;lsquo;आकाशाद्वायुः&amp;rsquo; इत्यादिश्रुतिष्वाकाशादिशब्दा आकाशादिमात्रपरा उत तत्तदवस्थब्रह्मपरा इति । किं &amp;lsquo;तेज ऐक्षत&amp;rsquo; इत्यादिष्वभिध्यानलिङ्गं तेजःप्रभृतिशब्दानां तत्तदवस्थब्रह्मपरतामवगमयति नेति । किं तेजःप्रभृतिशब्दानां तत्तदवस्थब्रह्मपरत्वे लक्षणा स्यात् नेति । किं तेजःप्रभृतिशब्दानामपर्यवसानवृत्त्या ब्रह्माभिधाने व्युत्पत्तिविरोधादिदोषो भवति नेति । अत्र पूर्वपक्षमनूद्य निराकरोति - कूटस्थादिति । &amp;lsquo;एतस्माज्जायते प्राणः&amp;rsquo; इत्यादिश्रुतेर्द्वयी हि गतिस्सम्भाव्यते । एतस्माद्ब्रह्मणः प्रकृत्यादिक्रमेण पृथिवीपर्यन्तं विश्वसृष्टिरित्येका, अपरा तु प्रकृत्यादिपूर्वपूर्वतत्त्वशरीराद् ब्रह्मण एव पृथिवीपर्यन्तं कृत्स्नस्य विश्वस्य सृष्टिरिति । अत्र पूर्वपक्षवादी मन्यते - पुत्रपौत्रादिनीत्या कूटस्थाद्ब्रह्मण एव परम्परया विश्वसृष्टिः &amp;lsquo;एतस्मात्प्राणः&amp;rsquo; इत्यस्मिन्वाक्ये कल्पयितव्या । अस्मिन्वाक्ये &amp;lsquo;खं वायुर्ज्योतिरापः पृथिवी विश्वस्य धारिणी&amp;rsquo; इति पाठक्रमात्क्रम एव प्रतिपाद्यत इति प्रतीयते । &amp;lsquo;आकाशाद्वायुः&amp;rsquo; इति श्रौतक्रमस्यात्रापि दृष्टत्वेन श्रुत्यन्तरसंवादात् तत्सहपाठसामर्थ्यात् &amp;lsquo;एतस्माज्जायते प्राणो मनस्सर्वेन्द्रियाणि च&amp;rsquo; इत्यत्रापि प्रतीयमानः पाठक्रमो विवक्ष्यते, तेन न ब्रह्मणः साक्षात् विश्वसृष्टिरिति । ननु &amp;lsquo;एतस्माज्जायते प्राणः&amp;rsquo;, &amp;lsquo;तस्मादेतद्ब्रह्म नामरूपमन्नञ्च जायते&amp;rsquo; &amp;lsquo;तत्तेजोऽसृजत&amp;rsquo; इत्यादिकं त्वत्पक्षे न घटत इत्याशङ्क्य पूर्वपक्षी परिहरति - एतस्मादिति । अयमर्थः - &amp;lsquo;एतस्मात्&amp;rsquo; इत्यादिभिश्शब्दैर्हेतुत्वमात्रमुच्यते । तत्तु हेतुत्वं व्यवहिताव्यवहितपक्षयोस्साधारणमित्यस्मत्पक्षेऽपि सुगममेवेति । निराकरोति - इहेत्यादिरूहोऽत्र मोह - इति । अयमर्थः - व्यवहिताव्यवहितयोरव्यवहिते सम्प्रत्यय इति हि न्यायविदां निर्णयः । तेन ब्रह्मण एवाव्यवहितकारणत्वे सम्भवति व्यवहितकल्पना न लघीयसी । किंञ्च &amp;lsquo;एतस्माज्जायते&amp;rsquo; इत्यत्रैतस्मादिति पदस्यानुषङ्गेण वाक्यार्थयोजनायां संभावितायां &amp;lsquo;एतस्माज्जायते प्राणः प्राणान्मनो मनस इन्द्रियाणीन्द्रियेभ्यः खम्&amp;rsquo; इत्यादिकया वचनव्यक्त्या पूर्वपूर्वानुषङ्गविपरिणामाभ्यामर्थोपवर्णनमन्याय्यमेव । अपिच एतस्माद्ब्रह्मण इत्यत्र ब्रह्मण एव कारणभूतात्प्राणस्य साक्षादुत्पत्तिरुच्यते, मनःप्रभृतीनां परम्परयोत्पत्तिरिति वैरूप्यम् । अवैरूप्ये सम्भवति वैरूप्येण निर्वाहोऽपि जघन्य एव । किञ्च &amp;lsquo;पृथिव्यप्सु प्रलीयते&amp;rsquo; इत्यादिना सुबालोपनिषादादौ बहुस्मृतीतिहासपुराणाद्युपबृंहितं क्रमान्तरं प्रतीयते । तेन एतस्माज्जायते प्राणो मनस्सर्वेन्द्रियाणि च इत्यादिक्रमकॢप्तिर्बाध्यत एव । नहि क्वचिदपि स्मृतीतिहासपुराणादिषु प्राणान्मनस्सृष्टिर्मनस इन्द्रियसृष्टिरिन्द्रियेभ्य आकाशसृष्टिरित्यस्ति । अत्राप्यन्यथासिद्धिमाशङ्क्य परिहरति - प्राणेत्यादिनाऽतिप्रसङ्गादित्यन्तेन । अयमर्थः - अयं खलु भवतोऽभिप्रायः &amp;lsquo;खं वायुः&amp;rsquo; इत्यत्र श्रुत्यन्तरसिद्धक्रम एव प्रतीयते; तत्सहपाठलिङ्गात् &amp;lsquo;मनस्सर्वेन्द्रियाणि&amp;rsquo; इत्यत्रापि पाठक्रम एवानुसर्तव्यः, तेन सुबालोपनिषदादिप्रसिद्धं क्रमान्तरमेव बाध्यत इति, तदिदमसारम् - सम्प्रतिपन्नबहुवाक्यानुसारेणासम्प्रतिपन्नैकवाक्यार्थोपवर्णनं हि न्याय्यम् । न पुनर्वैपरीत्येन परिकल्पनम् । न्यायविरुद्धार्थपरिकल्पने सर्वशास्त्रव्याकोपात् । तेनात्र क्रमो न विवक्ष्यते । अपितु पूर्वपूर्वतत्त्वविशिष्टाद्ब्रह्मण एव विश्वोत्पत्तिरिति । इममर्थं श्रुतिरेवोपबृंहयतीति हेत्वन्तरमप्याह - ईक्षेति । &amp;lsquo;तदैक्षत&amp;rsquo; &amp;lsquo;तत्तेज ऐक्षत&amp;rsquo; &amp;lsquo;ता आप ऐक्षन्त&amp;rsquo; इत्यादिषु कारणभूते ब्रह्मणीक्षणमेवानुस्यूतं दृश्यते । तच्च तत्तत्तत्वविशिष्टाद्ब्रह्मण एव विश्वोत्पत्तौ युज्यत इतीक्षत्यधिकरणादौ सर्वत्रापि शास्त्रे समर्थितम् । उक्तमर्थं निगमयति - प्रथममिति । यथा प्रकृतिशरीरं ब्रह्म महत्तत्त्वं सृजति, तथा महच्छरीरं ब्रह्माहङ्कारं सृजति, इत्यादिक्रमेण पृथिवीपर्यन्तं योजनीयमिति ॥&lt;/li&gt;&#xA;&lt;/ol&gt;</description>
    </item>
    <item>
      <title>22 आत्माधिकरणम्</title>
      <link>https://vishvAsa.github.io/rAmAnujIyam/tattvam/rAmAnujaH/shrI-bhAShyam/venkaTa-nAthaH/adhikaraNa-sArAvalI/kumAra-varadaH_chintAmaNiH/2/3/22_AtmAdhikaraNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAnujIyam/tattvam/rAmAnujaH/shrI-bhAShyam/venkaTa-nAthaH/adhikaraNa-sArAvalI/kumAra-varadaH_chintAmaNiH/2/3/22_AtmAdhikaraNam/</guid>
      <description>&lt;p&gt;अत्र सङ्गतिर्भाष्ये &amp;lsquo;वियदादेः&amp;rsquo; इत्यादिनोक्ता । अयमाशयः - वियदधिकरणे तावत्परवादिभिर्नित्यत्वेन परिगृहीतानां वियदादीनामुत्पत्तिः स्थापिता । समनन्तराधिकरणे पुनः कृत्स्नस्यापि कार्यजातस्य पूर्वतत्त्वशरीरकाद्ब्रह्मणस्साक्षादुत्पत्तिरिति नियमितम् । इदानीं पुनः परवादिभिर्नित्यत्वेनाभिमताकाशादेरिवात्मनोऽपि कार्यत्वं स्यादित्याशङ्क्य परिह्रियत इति विशेषसङ्गतिरिति । अथवा पूर्वमचिदुत्पत्तिप्रकारश्चिन्तितः, अधुना जीवोत्पत्तिवादानां प्रकारान्तरप्रदर्शनादन्यथासिद्धिः क्रियत इति । तदर्थविचारस्तु - किं जीव उत्पद्यते नेति । किं &amp;lsquo;तोयेन जीवान्&amp;rsquo; इत्यादिश्रुतिर्जीवोत्पत्तिं प्रतिपादयति नेति । किमत्रोत्पत्तिवचनमुत्पत्तिपरमुत भोक्तृत्वार्थज्ञानसङ्कोचविकासपरमिति । किं &amp;lsquo;न जायते म्रियते वा विपश्चित्&amp;rsquo; इत्यादिनित्यत्ववचनं जीवसृष्टिवचनस्य ज्ञानसङ्कोचविकासपरतामवगमयति नेति । किमत्र नित्यत्ववचनमाकाशामृतत्ववचनवद्गौणमुत मुख्यमिति । किं मुख्यत्वानङ्गीकारेऽकृताभ्यागमकृतविप्रणाशादि प्रसज्यते नेति । अत्र पूर्वप्रतिपादितार्थेन गतार्थत्वादधिकरणोत्थानस्य नैरर्थक्यमाशङ्क्यैकदेशगतार्थत्वेऽपि तद्विशिष्टार्थाभिधानसामर्थ्यादधिकरणोत्थानस्य सार्थकत्वं समर्थयते - द्रव्यमिति । इयं तत्र चोदकस्याशङ्का - पूर्वमवयविद्रव्यभङ्गात्सर्वमपि द्रव्यं नित्यमेवेति कथितं, तेनाधुना पुनस्सूत्रकारो जीवस्य नित्यत्वं विशिष्य किमभिधत्त इति । उक्तं चोद्यमर्धाङ्गीकारेण परिहरति - सत्यमिति । अयमर्थः - नित्यत्वं तावद् द्रव्यस्य साधारण्येन सिद्धमेव । तथापि तत्तद्धर्मविशिष्टवेषेण विशेषोऽस्ति, त्रिगुणात्मके प्रकृतिद्रव्ये विकारविशेषात्स्वरूपे नामान्तरभजनार्हावस्थाविशेषोऽस्ति । तदेवोच्यते — &amp;lsquo;मही घटत्वं घटतः कपालिका&amp;rsquo; इत्यादिना । न तथा जीवस्वरूपे नामान्तरभजनार्हावस्थाविशेषोऽस्ति । तदिदमाह - नामान्तरेति । अनुपाधेरिति - अनेन देहविशिष्टवेषेण ब्राह्मणक्षत्रियादिनामान्तरभजनार्हावस्थाविशेषसद्भाववत्वात् तादृशमवस्थान्तरं न स्वरूपानुबन्धीति दर्शयति । किं तर्हि स्वरूपानुबन्धीत्याशङ्क्य तादृशं रूपद्वयं दर्शयति - प्रत्यक्त्वेति । तत् - तस्मात्, उक्तप्रकारेण वैषम्यस्य प्रदर्शितत्वात् । प्रत्यक्त्वज्ञत्वधर्मौ क्षेत्रिणो जीवस्य शाश्वतौ नियमितौ । अयमर्थः — यदा हि जीवः कर्मवशाद्देहसम्बन्धमनियमेन परिगृह्णाति तदा सर्वदापि प्रत्यक्त्वज्ञत्वधर्मौ स्वरूपं न मुञ्चतः । तेन स्वरूपे नामान्तरभजनार्हावस्थावत्त्वाभावाज्जीवस्य नित्यत्वम्, प्राकृतस्य द्रव्यस्य स्वरूप एव नामान्तरभजनार्हावस्थाभाक्त्वादनित्यत्वमिति विभागः । प्रत्येतुः प्रत्येतव्यादव्यतिरेकः प्रत्यक्त्वम् । तच्च स्वस्मै भासमानत्वम् । परतः स्वधर्मेण ज्ञानेन स्वस्मै भासमानत्वमिति न्यायवादिनः । वयं तु ब्रूमः — परतः स्वतश्च स्वस्मै भासमानत्वमिति, परतः स्वधर्मभूतज्ञानेन, स्वतः स्वात्मनेति । अहमहमिति स्वात्मप्रकाशः स्वरूपेण, अत्र सुप्तोऽहमीदृशोऽहमिति विशेषाकारविशिष्टप्रकाशो धर्मभूतज्ञानेनेति विभागो द्रष्टव्यः । &amp;lsquo;न विज्ञातुर्विज्ञातेर्विपरिलोपो विद्यते&amp;rsquo; इति ज्ञानस्य नित्यत्वेन श्रुतिप्रतिपन्नत्वात् । &amp;lsquo;यथा न क्रियते ज्योत्स्ना&amp;rsquo; इति स्मृत्या चोपबृंहितत्वात्तन्नित्यत्वमपि सिद्धमेव । अतः प्रत्यग्ज्ञातेति नाम्नोरन्यथाकरणाभावाज्जीवनित्यत्वमिति द्रष्टव्यम् ॥ २२५ ॥अत्र पूर्वपक्षसिद्धान्तावारचयति - सच्छब्देति । &amp;lsquo;सन्मूलाः&amp;rsquo; इत्युपक्रम्य &amp;lsquo;ऐतदात्म्यमिदं सर्वम्&amp;rsquo; इत्यभिधानात् सर्वासामपि प्रजानां सन्मूलत्वं सिद्धम् । तेन वियदादिवदात्मनोऽपि कार्यत्वमनुमन्तव्यम् । &amp;lsquo;तोयेन जीवान्व्यससर्ज&amp;rsquo; इत्यादौ जीवसृष्टिश्च साक्षात्प्रोक्ता । यत्तु निरवयवत्वान्नित्यत्वमिति तदाकाशे व्यभिचारान्निरस्तमित्याह - निरवयवनय इति । तेन जीवोत्पत्तिः स्यादिति पूर्वपक्षिते तन्निराकरोति - न सदिति । हेतुमाह - अकृतेति । अकृताभ्यागमकृतविप्रणाशौ हि जीवनित्यत्वे हेतुतया न्यायवादिभिरुपादीयेते । यदि जीवस्सादिरनित्यः कृतकश्च तदा पूर्वमेवाकृतं सुकृतं दुष्कृतञ्चाधुनानुभूयात् तथा चाकृताभ्यागमदोषः । तथैव चेदानीं कृतयोस्सुकृतदुष्कृतयोरुत्तरस्मिञ्जन्मनि विनाशस्स्यात् । अत्र सुकृतदुष्कृतयोर्विनाश इति फलानुभवाभावः प्रसज्यते । एवं युक्त्या जीवनित्यत्वमुपपाद्य श्रुत्यादिभिरप्युपपादयति - नित्यत्वेति । &amp;lsquo;नित्यो नित्यानाम्&amp;rsquo; इत्यादिका नित्यत्वश्रुतिः, &amp;lsquo;ज्ञाज्ञौ द्वावजौ&amp;rsquo; इत्यजत्वश्रुतिः । तर्हि चेतनाचेतनयोर्द्वयोरपि भगवत उत्पत्तिश्श्रुतिस्मृतीतिहासपुराणादिषु श्रूयते तत्कथमित्याशङ्क्याह - जननमिति । पूर्वदेहप्रहाणं मरणम्, उत्तरदेहपरिग्रहो जननमिति न्यायवादिनामपि सम्मतमेतत् । अन्यथा प्रेत्यभावोपपादनायोगात् ॥ २२६ ॥उक्तार्थप्रतिषेधरूपं लोकायतपक्षं पुरस्कृत्य युक्तिभिस्तिरस्करोति - देहात्मत्व इति । अयमत्र शब्दार्थः - यदि देह एवात्मा स्यात् तदा देहस्य क्षणपरिणामित्वादात्मनोऽपि जनिस्स्यात् । तच्च न घटते । &amp;lsquo;वीतरागजन्मादर्शनादि&amp;rsquo;ति न्यायवादिभिर्निरस्तत्वादित्याह - जातेति । सद्य एवोत्पन्नो बालः स्तन्याभिलाषं करोति । स चाभिलाषः पूर्वजन्मानुभवमन्तरेण न सम्भवति । तेन पूर्वोत्तरजन्मनोर्जीवानुवृत्तिं प्रतिपद्यामहे । तत्र यदि देह एव चैतन्यं स्यात्, तदा देहावयवेष्वपि चैतन्यमवश्यम्भावि भवेत् । कारणगुणप्रक्रमेण कार्यगुणारम्भस्य न्याय्यत्वात्, रूपादयो हि स्पर्शवद्विशेषगुणास्तेनैव क्रमेणारभन्त इति दृष्टमेतत् । तेन देहे देहावयवेषु च चैतन्याङ्गीकारेऽनेकचेतनोपलम्भप्रसङ्गः । चेतनानां च नानामनस्कत्वात् शरीरोन्माथप्रसङ्ग इत्यादिकं दूषणजातमनुसन्धेयम् । अत्र चार्वाकोक्तमनूद्य परिहरति - ज्ञान इत्यादिना । इयं किल चार्वाकसूत्रपरिपाटी - &amp;lsquo;पृथिव्यप्तेजोवायुरिति तत्त्वानि । तेभ्यश्चैतन्यं किण्वादिभ्यो मदशक्तिवत्&amp;rsquo; इति । अयमत्र सूत्रार्थः — पृथिव्यादीनामसंहतानां चैतन्ययोगो नास्त्येव । संहतावस्थायामेव चैतन्यम् । एवं करचरणादीनां देहावस्थामापन्नानामेव चैतन्यम् । तथाच देहस्यैव चैतन्यगुणयोगाद् देह एव चेतनः । यथा क्रमुकताम्बूलचूर्णानां संहतानामेव रागाश्रयत्वं । न पुनः प्रत्येकम् । किण्वादिभ्यो मदशक्तिवदिति । मदहेतुभूतद्रव्यजनकानां बहूनां किण्वादीनां न प्रत्येकं मदहेतुत्वशक्तिः । अपितु संहतानामेव । एवं संहतानामेव करचरणादीनां ज्ञानाश्रयत्वान्नानेकचेतनोपलम्भप्रसङ्गदोष इति । मेघोपलेति - जलस्य प्रत्येकं काठिन्याभावेऽपि करकात्मना परिणतस्यैव काठिन्ययोगः । शबलपटेति - सितरक्तकृष्णानां तन्तूनां चित्ररूपाभावेऽपि पटे खलु तदारब्धे चित्ररूपं दृश्यते । एवमन्यदप्युदाहर्तव्यम् । अत्र दुस्स्थेति दृष्टान्ताद्दार्ष्टान्तिकवैषम्यं दर्शयति । तथाहि - क्रमुकताम्बूलचूर्णेषु अवयव्यवस्थायां यो राग उपलभ्यते स पुनरवयवेष्वप्यस्ति । कारणक्रमेण कार्यगुणारम्भस्य वैशेषिकैरुपपादनात् । तथा च तदानीमनेकरागयुक्तद्रव्यसद्भाववत् देहेऽप्यनेकचैतन्यवद्द्रव्यसद्भावप्रसङ्गादिकं तदवस्थमेव । तेन मेघोपलदृष्टान्तोऽपि निरस्तः । यस्तु शबलपटदृष्टान्तः सोऽपि निरस्तप्राय एव । शबलपटे हि चित्ररूपस्य तन्तुष्वभावेऽपि तज्जातीयस्य रूपसामान्यस्य शुक्लादिजातीयस्य कस्यचिदवयवेषु सद्भावोऽस्त्येव । तथाचात्रापि देहे विद्यमानस्य ज्ञानविशेषस्यावयवेष्वभावेऽपि तज्जातीयं ज्ञानान्तरमस्तीत्यनेकचेतनोपलम्भप्रसङ्गस्तदवस्थ एव । विस्तरस्तु परमतभङ्गे द्रष्टव्यः । अत्र चार्वाकोक्तं युक्तिविरोधं परिहृत्य तदुक्तस्य देहात्मवादस्य प्रत्यक्षविरोधं स्वयमप्याह - देह इति । यथा मम गृहं, मम क्षेत्रं, मम पुत्रो, मम कलत्रमित्यादिषु व्यतिरेकप्रत्ययाद् भेदसिद्धिः, एवं मम देह इति व्यतिरेकस्य स्पष्टदृष्टत्वाद् बाधकाभावेन निर्दोषत्वाच्च देहात्मनोर्भेदोऽङ्गीकर्तव्य एव । तदिदमाह - अनघेति । निर्दोषत्वादित्यर्थः । ममात्मेत्यत्र तु ममेत्यस्मच्छब्दस्यात्मेति स्वरूपविषयस्यात्मशब्दस्य चैकार्थ्यावश्यम्भावाद्व्यतिरेकप्रत्यय औपचारिक इत्यर्थः । तर्हि स्थूलोऽहं कृशोऽहमिति सामानाधिकरण्येनैक्यं प्रतीयते तत्कथमित्याशङ्क्याह - दोषत इति अनेकश्रुतिस्मृतिविरुद्धत्वाद् देहात्मबुद्धिः भ्रान्तिरित्यर्थः । तर्ह्यनुमानादेव देहात्मैक्यं प्रसाधयामीति चार्वाकमतं निराकरोति - क्षिप्तमिति । देह एवात्मा, अहम्बुद्धिगोचरत्वात्, सम्प्रतिपन्नाहम्बुद्धिगोचरात्मवत् इत्यादिभिर्देहात्मत्वमनुमीयते, तत्त्वनैकान्तिकमेव । न ह्येकरूपबुद्धिगोचरतामात्रेण तत्तदैक्यसम्भवः । नहि रजतबुद्धिगोचरतामात्रेण शुक्तिकायां रजतत्वं सम्भवति । तेन बाधितबुद्धिगोचरो मिथ्या, अबाधितबुद्धिगोचरस्तथ्यमिति निर्णेतव्यम् । तेनाबाधितप्रत्ययगोचरत्वाभावाद्देह आत्मा न भवत्येव । देहात्मैक्यानुमानक्षेपे हेतुत्रयमाह - बलवदनुमितेरित्यादिना । &amp;lsquo;दर्शनस्पर्शनाभ्यामेकार्थग्रहणात्&amp;rsquo; इत्यादिसूत्रोक्ताधिकबलानुमानात्, &amp;lsquo;नित्यो नित्यानाम्&amp;rsquo; इत्यादिशास्त्रात्, &amp;lsquo;वीतरागजन्मादर्शनात्&amp;rsquo; इति सूत्राभिप्रेततर्कबलाच्चेति ॥२२७॥एवं युक्त्युपबृंहितश्रुत्यादिभिश्चार्वाकस्य प्रधानप्रतिपाद्यं देहात्मवादं निराकृत्य तत्सजातीयानि पक्षान्तराण्यप्युक्तैरनुक्तैश्च हेतुभिर्निराकर्तुमुपक्रमते - देहमिति । केचिदाहुर्देह एवात्मेति । अपरे त्वात्मनो देहातिरेकेऽपि देहावधिनियतप्राणबुद्ध्यक्षरूप आत्मेति । यावद्देहभावीत्यर्थः । एवं चार्वाकपक्षमुक्त्वा सौगतपक्षमप्याह - धीसन्तानमिति । नित्यं धीसन्तानं केचिदाहुः । यथा सौगताः &amp;lsquo;अथ्थि भिख्खवो अकिदअं असंखअं एदस्स जन्तुणो सन्तण्णमाणस्स णाणावठ्ठाणं सम्पज्जइ&amp;rsquo; इति । (छाया - अस्ति भिक्षवोऽकृतकमसंक्षयमेतस्य जन्तोस्सन्तन्यमानस्य ज्ञानावस्थानं सम्पद्यते) तेन नित्यधीसन्तान आत्मेति प्राहुस्सौगतैकदेशिनः । अपरे तु शून्यवादिनमनुसरन्तो द्विधा प्राहुः । आत्मनामाप्रलयमवस्थानमित्येके । अत्रापि विभागो द्रष्टव्यः । क्षणिकज्ञानसन्तानस्यामोक्षमवस्थानमिति सौगताः । मृषावादिनस्त्वामोक्षाज्जीवभाव इति वदन्तस्स्थायित्वमप्यङ्गीकृत्यामोक्षावस्थानमभ्युपगच्छन्ति । निपुणं निरूपयतां तदुक्तं स्थायित्वमप्यनादरणीयमेव; बीजाङ्कुरन्यायेनाविद्याजीवभावयोरस्थायित्वस्य स्वयमेवाभिधानात् । विवरणपक्षे तु जीवभावस्यामोक्षस्थायित्वादपुरुषार्थत्वमेव । विस्तरस्तु शतदूषण्याम् । भेदाभेदपक्षमाह डिण्डीरेति । यादवप्रकाशीयाः खलु सन्मात्रब्रह्मरूपे सागरे पुनरवितथविकृतौ तत्तत्कार्योपयुक्तविकारवति डिण्डीराभं फेनप्रायं जीवमिच्छन्ति । स्वाभाविकभेदाभेदवादिनो हि सन्मात्रब्रह्मणि सागरप्राये फेनतरङ्गबुद्बदन्यायेन चिदचिदीश्वरतत्त्वत्रयसृष्टिमाचक्षते । एवं परपक्षाननूद्य सर्वेऽपि वादिनः सत्तर्कसहितस्मृतीतिहासपुराणोपबृंहिताभिर्नित्यत्वश्रुतिभिर्निरस्ता इत्याह - निर्धूता इति । बाधदोषोज्झिताभिरिति - आकाशादिनित्यत्वश्रुतयः प्रबलतरश्रुत्यन्तरबाधिताः, आत्मनित्यत्वश्रुतयस्तु प्रबलतरयुक्त्यन्तरानुगृहीतश्रुत्यन्तरसंवादेन निर्बाधा इत्यर्थः ॥२२८॥&lt;br&gt;&#xA;इत्यात्माधिकरणम् ॥ ५६ ॥&lt;/p&gt;</description>
    </item>
    <item>
      <title>23 ज्ञाधिकरणम्</title>
      <link>https://vishvAsa.github.io/rAmAnujIyam/tattvam/rAmAnujaH/shrI-bhAShyam/venkaTa-nAthaH/adhikaraNa-sArAvalI/kumAra-varadaH_chintAmaNiH/2/3/23_jnAdhikaraNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAnujIyam/tattvam/rAmAnujaH/shrI-bhAShyam/venkaTa-nAthaH/adhikaraNa-sArAvalI/kumAra-varadaH_chintAmaNiH/2/3/23_jnAdhikaraNam/</guid>
      <description>&lt;p&gt;अत्र सङ्गतिर्भाष्ये - &amp;lsquo;वियदादिवज्जीवो नोत्पद्यत इत्युक्तम् । तत्प्रसङ्गेन जीवस्वरूपं निरूप्यते&amp;rsquo; इति । अयमर्थः - अस्मिन्पादे प्रथमद्वितीयाधिकरणयोस्साक्षात्सङ्गतिः; कार्यस्वरूपनिरूपणपरत्वात् । तृतीयस्य त्वापवादिकी नात्मोत्पद्यत इति पूर्वोत्पत्तिप्रतिषेधात् । उत्तरेषां चतुर्णामप्यधिकरणानां प्रासङ्गिकी सङ्गतिः, कार्यजीवस्वरूपनिरूपणप्रसक्तानां चतुर्णामप्यर्थानां परिशोधनात् । तृतीयचतुर्थयोस्तु विशेषतस्सङ्गतिः कथ्यते । पूर्वाधिकरणद्वये हि वियदादीनां स्वरूपान्यथाकरणेन कार्यत्वमुक्तम् । तृतीयाधिकरणे जीवस्य स्वभावान्यथाकरणेन कार्यत्वमिति विशेषितम् । तत्र पूर्वपक्षवादी प्रत्यवतिष्ठते — यदि जीवस्य ज्ञानं स्वभावः, तदा खलु भवदुक्तिरियं सङ्गच्छते । अपि तु ज्ञानं स्वरूपमेव, तेन कथं विभागेन व्यवहार इत्याशङ्क्याधिकरणान्तरमारभ्यते । तदर्थविचारस्तु - किं जीवश्चैतन्यमात्रवपुः उत जडस्वरूप एवागन्तुकचैतन्योऽथवा ज्ञातृत्वरूप इति । किं ज्ञप्तिमात्रवपुष्ट्वे ज्ञानस्वरूपत्वतद्धर्मकत्वपरसर्वश्रुतिसामञ्जस्यम्, उतागन्तुकचैतन्यजडस्वरूपत्वे, उत ज्ञातृत्वैकस्वरूपत्व इति । किं ज्ञातृत्वस्य स्वरूपत्वे सर्वत्रोपलब्धिः प्रसज्यते नेति । तदर्थं किं जीवस्सर्वगत उताणुरिति । अणुत्वे विप्रकृष्टार्थग्रहणाग्रहणे सम्भवतो नेति । एकजातीयद्रव्ययोर्नियतधर्मधर्मिभाव उपपद्यते नेति । एतस्मिन्खल्वधिकरणे जीवस्य ज्ञानस्वरूपमात्रत्वं, जडस्यैव तस्यागन्तुकचैतन्ययोगञ्च प्रतिक्षिप्य, ज्ञानस्वरूपत्वसंवलितं ज्ञातृत्वमेव स्वभाव इति स्थाप्यते । तत्र पूर्वपक्षसिद्धान्तयोरपेक्षितान्यौपनिषदवाक्यानि, ये च तदर्थविशेषास्तानि सर्वाण्यपि भाष्य एव सुव्यक्तमुक्तानीति न विशेषतो वक्तव्यमिह किञ्चिदवशिष्यते । तथाप्येतदधिकरणविषयवेद्यानामनवद्यानामपि तत्रतत्रास्पृष्टावद्यत्वद्योतनाय यत्किञ्चिदिह कथ्यते । अत्र मृषावादिनः प्राहुः - ज्ञानमात्रमेवात्मतत्त्वमिति । कणचरणाक्षपादपक्षनिक्षिप्तचेतसस्तु जडस्वरूपमप्यात्मतत्त्वमागन्तुकचैतन्यगुणकमिति प्रतिपेदिरे । तदिदं पक्षद्वयमप्यनूद्य प्रतिक्षिपति - कैश्चिदित्यादिना । उपधिजा ज्ञातृता - देहाद्युपाधिप्रयुक्तेत्यर्थः । कथितेति लिङ्गव्यत्ययः कार्यः । तत्र द्वयोरपि पक्षयोः श्रुत्यादिबाधं ज्ञोऽत इत्यादिसूत्रैस्सूत्रकारो विविधं प्रथयतीत्यन्वयः । ज्ञ इति ज्ञातृवाचिपदम् । तेन ज्ञानस्वरूपस्यैवात्मनो ज्ञातृत्वमेव स्वभावो इत्युक्तं भवति । एकजातीययोरेव द्रव्ययोराश्रयाश्रयिभावस्सम्भवतीति प्रथमसूत्र एवोक्तमिति भाष्यकारैरेव स्पष्टमभिहितम् । ननु जीवस्वरूपनित्यत्वे तस्य च धर्मभूतज्ञाने स्वाभाविकतया नित्यत्वेन भवद्भिरङ्गीकृते सति स्वरूपस्वभावाभ्यां जीवस्य कार्यत्वाभावात् कथं वेदान्तेषु जीवोत्पत्तिवादा निर्वाह्या इत्याशङ्क्याह - पूर्वेति । पूर्वाधिकरणोक्तप्रक्रियया जीवनित्यत्वे सति, एतदधिकरणप्रक्रियया तज्ज्ञाननित्यत्वे च सति ज्ञानसंकोचविकासाभ्यामुत्पत्तिविनाशव्यवहारो घटत इत्यर्थः । अयमत्र शब्दान्वयः - पूर्वाधिकरणोक्तन्यायादमुष्मिन् जीवात्मनि जनिलयरहिते पुनरत्र नित्यबोधे चोक्ते सति संकोचाद्यर्हबुद्धियोगाद् विकृतिवचनमप्यस्य सद्वारकं ज्ञानद्वारकं स्यादिति । अत्र ज्ञानस्य सङ्कोचविकासार्हत्वं &amp;lsquo;प्रदीपवदावेशः&amp;rsquo; इत्यादिषु सूत्रकारैरेव साधयिष्यते ॥२२९॥पूर्वं खलु ज्ञानमात्रमागन्तुकमिति न्यायवादिभिरुक्तं न पुनर्ज्ञातृत्वम्, मृषावादिभिस्तु ज्ञानत्वं नित्यसिद्धं ज्ञातृत्वं तु तत्त्वतो नास्त्येवाथाप्यविद्यापरिकल्पितमित्युक्तम्, अस्माभिस्तूभयस्मिन्नपि पक्षे पक्षपातं परित्यज्य ज्ञानत्ववत् ज्ञातृत्वमपि स्वाभाविकमित्युच्यत इत्याह - ज्ञातृत्वमित्यादिना । श्रुतिभिः किल &amp;lsquo;जानात्येवायं पुरुषः&amp;rsquo; इत्यादिना ज्ञातृत्वमभिधीयते । &amp;lsquo;यो विज्ञाने तिष्ठन्&amp;rsquo;, &amp;lsquo;विज्ञानं यज्ञं तनुते&amp;rsquo; इत्यादिना ज्ञानत्वमप्यभिधीयते । तेन वयमपक्षपातात् ज्ञानत्वं ज्ञातृत्वमुभयमप्यात्मनः परिगृह्णीम इत्यर्थः । अत्र चोदयति - सर्वत्रेति । जीवस्तावन्महदादिशब्दश्रवणाद्विभुरेव तथा च तस्य ज्ञानस्वरूपत्वे स्वाभाविकज्ञानगुणकत्वे च सर्वतः प्रकाशेतेति । परिहरति - नेति । &amp;lsquo;एषोऽणुरात्मा चेतसा वेदितव्यः&amp;rsquo; इत्यादिभिर्निगमशतैर्जीवस्याणुत्वसिद्धेः । उक्तमतिप्रसङ्गं विकल्प्य दूषयति स्वाभासेति । ज्ञानस्वरूप आत्मा सुषुप्त्यादावपि नित्यं प्रकाशते । तत्र किं विशदज्ञानं प्रसज्यते? उताविशदज्ञानम्? अविशदं चेदिष्टमेव ; नित्यमेवात्मस्वरूपमात्रप्रकाशस्याङ्गीकारात् । विशदं चेत्तन्न स्यादेव ; अत्र सुप्तोऽहमोदृशोऽहमित्यादिविशदप्रकाशस्य निद्रादिदोषदूषितधर्मभूतज्ञानसंकोचेनाप्रसञ्जनीयत्वात् । तदिदं सर्वमभिप्रेत्याह - धीसङ्कोचादिति । धर्मभूतज्ञानसङ्कोचात् सुषुप्तिप्रभृतिष्वात्मविषयं विशदज्ञानमुपरुध्यते, अविशदं तु स्वरूपज्ञानं सुषुप्तावप्यनुवृत्तमेवेति न कश्चिद्दोषः ॥२३०॥उक्तमेव ज्ञातृत्वं ज्ञानस्वरूपत्वञ्च विशदमेव श्रुतिभिरुपपादयिष्यन् ‘जानात्येवायं पुरुषः&amp;rsquo; इति श्रुत्यर्थं तावदाह - धर्मस्थ इति । अत्र जानात्येवेत्येवकारः प्रयुज्यते । एवकारस्य त्रिविधो ह्यर्थविभाग उच्यते । ‘विशेषणविशेष्याभ्यां क्रियया च समन्वितः । अयोगं योगमपरैरत्यन्तायोगमेव च ॥ व्यवच्छिनत्ति धर्मस्य निपातो व्यतिरेकतः ॥&amp;rsquo; इति । यद्यप्येवं धर्मस्थेनैवकारेण विवक्षावशात् त्रिविधमप्यवधारणं कर्तुं शक्यते, अथाप्ययोगव्यवच्छेद एव प्रधानतया विवक्ष्यते । धर्मिस्थे त्वेवकारे धर्मस्यान्ययोगव्यवच्छेद इति सुप्रसिद्धमेव । अत्र पुनर्जानात्येवेति धर्मस्थो ह्येवकारो ज्ञातृत्वायोगव्यवच्छेदमेव प्रतिष्ठापयतीत्याह - जानातीति । अबोद्धा न भवति कदाचिदपि ज्ञानशून्यो न भवत्यात्मेत्यर्थः । तेन ज्ञातृत्वं स्थापितम् । ज्ञानस्वरूपत्वमपि श्रुत्यैव स्थापयति - जडतेति । &amp;lsquo;विज्ञानं यज्ञं तनुते&amp;rsquo; इति श्रुतिरत्र विवक्ष्यते । एवं श्रुत्यर्थज्ञानत्वमुपपाद्य सिंहावलोकनन्यायेन एवकारार्थं पुनरपि परामृश्योपपादयति - ज्ञानेति । &amp;lsquo;न विज्ञातुर्विज्ञातेर्विपरिलोपो विद्यते&amp;rsquo; इति श्रुत्यर्थं जीवस्य ज्ञानलोपाभावमेवकारो निर्धारयन् तदानुगुण्यमेव भजत इति ॥२३१॥अस्मिन्खल्वधिकरणे ज्ञानस्वरूपस्यात्मनो विभुत्वे सर्वत्रोपलम्भप्रसङ्ग इत्याद्यनिष्टप्रसङ्गपरिहारार्थं सूत्रकारैरेवाणुत्वं श्रुतिभिरुपपादितम् । महत्त्ववचनस्यान्यथासिद्धिरपि भाष्यकारैरुपपादिता । तदिदं सुखग्रहणाय संगृह्णाति - उत्क्रान्तीति । &amp;lsquo;उत्क्रान्तिगत्यागतीनाम्&amp;rsquo; इत्यादिसूत्रोक्तं देहादुत्क्रमणं देशान्तरगमनं पुनरागमनम्, &amp;lsquo;वालग्रशतभागस्य&amp;rsquo; &amp;lsquo;आराग्रमात्रो ह्यवरोऽपि दृष्टः&amp;rsquo; इत्याद्यणुद्रव्योपमानम्, &amp;lsquo;एषोऽणुरात्मा चेतसा वेदितव्यः&amp;rsquo; इति साक्षादणुत्ववचनम्, एवमादितोऽणुत्वेन सिद्धस्यापि जीवस्य शक्तिलाभे योगादिसामर्थ्यलाभे कथमनेकशरीरपरिग्रह इति चोद्यमेव हि परेषामभिमतम्, तत्परिहृतमेव, धर्मभूतज्ञानविकासेन सूत्रकारैरेव &amp;lsquo;प्रदीपवदावेशः&amp;rsquo; इत्यादिना प्रसाधितत्वात् । इदमेवैकस्मिन्नपि शरीरे &amp;lsquo;पादे मे वेदना&amp;rsquo;, &amp;lsquo;शिरसि मे सुखमि&amp;rsquo;ति जीवस्याणोरपि नानावयवप्रयुक्तसुखदुःखानुसन्धानेन समानमित्याह - अवयवनयत इति । अयमत्रान्वयः - अनेकदेहग्रहणेऽप्यणुतया प्रमाणसिद्धस्य जीवस्य यौगपद्यमनेकावयवेषु सुखदुःखप्रतिसन्धानवदुपपद्यत इति । यथा प्रदीपस्यैकत्रावस्थितस्यापि प्रभया धर्मभूतया तत्तत्प्रकाशकारणत्वम्, एवमणोरपि जीवस्य प्रभास्थानीयेन धर्मभूतज्ञानेन तत्तत्प्रकाशकत्वमपि युज्यत इति सन्तोष्टव्यमायुष्मता । विस्तरस्तूतरत्र भविष्यति । तर्हि तर्कं परित्यजामः, जीवस्य महत्त्वप्रतिपादकश्रुतिमवलम्ब्याणुत्वं निराकुर्म इत्याशङ्क्य यत्र विभुत्वमुच्यते तत्परमात्मविषयतया नेतव्यमित्याह - यत्रेति । परमात्मविषयकत्वनियामकलिङ्गमाह तात्पर्यलिङ्गैरिति । तात्पर्यलिङ्गपरामर्शाभावे &amp;lsquo;पौर्वापर्यापरामृष्टश्शब्दोऽन्यां कुरुते मतिम्&amp;rsquo; इति न्यायस्स्यादित्यर्थः । ननु &amp;lsquo;नित्यो व्यापी&amp;rsquo; इति जीवस्य व्यापित्वं सर्वाचार्यसम्मतयामुनाचार्यैरेवोच्यते तत्कथमित्याशङ्क्याह - जीव इति । जीवविभुत्ववादः ‘स चानन्त्याय कल्पते&amp;rsquo; इति धर्मभूतज्ञानव्याप्त्या वा सौक्ष्म्यात् सर्वाचेतनान्तःप्रवेशसामर्थ्याद्वा भवतीति न कश्चिद्विरोधः ॥२३२॥&lt;br&gt;&#xA;इति ज्ञाधिकरणम् ॥ ५७ ॥&lt;/p&gt;</description>
    </item>
    <item>
      <title>24 कर्त्रधिकरणम्</title>
      <link>https://vishvAsa.github.io/rAmAnujIyam/tattvam/rAmAnujaH/shrI-bhAShyam/venkaTa-nAthaH/adhikaraNa-sArAvalI/kumAra-varadaH_chintAmaNiH/2/3/24_kartradhikaraNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAnujIyam/tattvam/rAmAnujaH/shrI-bhAShyam/venkaTa-nAthaH/adhikaraNa-sArAvalI/kumAra-varadaH_chintAmaNiH/2/3/24_kartradhikaraNam/</guid>
      <description>&lt;p&gt;चिन्ता॰ - अत्र सङ्गतिर्भाष्ये &amp;lsquo;अयमात्मा ज्ञाता स चाणुपरिमाण इत्युक्तम् । इदानीं किं स एव कर्ता, उत स्वयमकर्तैव सन्नचेतनानां गुणानां कर्तृत्वमात्मन्यध्यस्यतीति चिन्त्यते&amp;rsquo; इति । अयमर्थः - ज्ञानचिकीर्षाप्रयत्नवतः कर्तृत्वात् कर्तृत्वोपयुक्तज्ञातृत्वनिरूपणानन्तरं तदेव कर्तृत्वं निरूप्यत इति । भोक्तृत्वमपि कर्तृत्वफलत्वात् कर्तृत्वेन सह निरूपितं भवति । तदर्थविचारस्तु - किमात्मैव कर्ता उत प्रधानमिति । किमात्मनः कर्तृत्व एव ज्योतिष्टोमादिशास्त्राणामर्थवत्त्वमुत प्रधानस्य कर्तृत्व इति । कर्तृत्वनिषेधः किमात्मनः कर्तृत्वे सम्भवति नेति । पूर्वोत्तराधिकरणयोस्सङ्गत्यभिधानपूर्वकं पूर्वपक्षं वदति - ज्ञातृत्वमिति । ज्ञातृत्वमुक्तप्रकारेण भवतु नाम । तथापि नामुष्य जीवस्य कर्तृत्वं सिध्यति श्रुतिस्मृत्यादिभिस्तत्रतत्र जीवात्मनः कर्तृत्वनिषेधात् । &amp;lsquo;हन्ता चेन्मन्यते हन्तुं हतश्चेन्मन्यते हतम्&amp;rsquo; इति श्रुतिः । स्मृतिरपि &amp;lsquo;प्रकृतेः क्रियमाणानि&amp;rsquo; इति । विकृतिविरहतः । अच्छेद्योऽयमदाह्योऽयम् । इत्यादिना विकृतिप्रतिषेधात् कर्तृत्वस्यापि विकृतिरूपत्वादित्यर्थः । उक्तमर्थं प्रतिक्षिपति - असदिति । तत्रहेतुमाह - दृष्टबाधादिति । दृष्टं हि शयनासनभोजनादिषु कर्तृत्वं जीवस्य, तन्निषिध्यमानं प्रत्यक्षादिसकलप्रमाणबाधितमित्यर्थः । न केवलं प्रमाणविरोधः, स्ववचनविरोधस्यापि विद्यमानत्वादितीममर्थं प्रदर्शयति - कर्तृत्वापह्नवोक्तेरिति । यदि कर्तृत्वमपह्नोति नाहं कर्तास्मीति तदा स्ववचनविरोधस्तत्रैव कर्तृत्वात् । यदि नापह्नोति अस्मदीयत्वाद्वयमपि सन्तुष्यामः । तर्ह्यात्मनो विकाराभाववचनं कर्तृत्वाङ्गीकारे कथमुपपद्यत इत्याशङ्क्य तदपि भगवतैवान्यपरत्वेन निर्व्यूढमित्याह - अविकृतीति । अयमत्र &amp;lsquo;कार्यकारणकर्तृत्वे हेतुः&amp;rsquo; इत्यादेर्गीतावचनस्य भावः - जीवस्य कर्तृत्वं न नित्यसिद्धम्, अपितु प्रकृतिसम्बन्धप्रयुक्तमिति । न च तन्मिथ्या औपाधिकस्य कर्तृत्वस्य सर्वदोपलभ्यमानत्वादिति । उपपादितमर्थं, सौत्रक्रमेण निगमयति - कर्तेति । तत् तस्मात्, इत्थमुपपादनादित्यर्थः । शास्त्रार्थवत्त्वात् - शास्त्रस्य प्रयोजनवत्त्वादित्यर्थः । कर्तुर्जीवस्य सद्भावे हि शास्त्रस्य प्रयोजनवत्त्वं सिध्यति, अन्यथाननुष्ठानलक्षणाप्रामाण्यप्रसङ्गादित्यर्थः । तर्ह्यचेतनस्य देहस्यैव शास्त्रनियोज्यत्वमित्याशङ्क्य प्रतिक्षिपति - नचेति । यस्तु नियोगं जानीते स एव हि नियोज्यः । अबोद्धुर्देहस्य कथमिव नियोज्यत्वमभिधातुं शक्यत इति ॥ २३३ ॥अथ कर्तृत्वनिषेधवादिनं विषयभेदेन विकल्प्य दूषयित्वा तत्रतत्र कर्तृत्वसहपठितं भोक्तृत्वमपि विशदमेव स्थापयति - किञ्चेति । अयमत्र विकल्पः - अहमः कर्तृत्वं नास्तीति वदन् वक्तुः स्वस्य वा अहमर्थवचनादौ कर्तृत्वं निषेधति? किं वा अचिद्वस्तुविशेषस्याहङ्कारस्य? यदि पूर्वः पक्षः परिगृह्यते, तदा स्ववचनविरोध इति प्रागेवोक्तम् । यद्युत्तरः पक्षः, तदा अहङ्कारस्य प्रकृतिकार्यत्वेनाकारणत्वादकर्तृत्ववचनं सिद्धसाधनमेव । अहमर्थादन्यस्य यदीति - आत्मनोऽन्यस्याहङ्कारस्य यद्यकर्तृत्वमुच्यत इत्यर्थः । उपनिषद्वेदिनः - देहातिरिक्तात्मयाथात्म्यवादिनो वेदान्तिन इत्यर्थः । न ह्यहङ्कारस्य कर्तृत्वं वयमनुमन्यामहे । इत्थं कर्तृत्वमुपपाद्य तत्तुल्यन्यायेन भोक्तृत्वमप्युपपादयति - भोक्तृत्वस्येति । कर्तृत्वभोक्तृत्वे हि वीवधघटन्यायेन सहैवावतिष्ठेते इति सर्वलोकसिद्धमेतत्, यः पुण्यमेव वा पापमेव वा करोति स एव तत्फलमुपभुङ्क्ते नापर इति सार्वलौकिकी प्रसिद्धिः । भोक्तृत्वाभावे सकलमपि बन्धमोक्षादिशास्त्रं वितथमेव प्रसजेत् । किञ्च कर्तृत्वं सर्वथा न परित्याज्यं, पामरपरीक्षकाविशेषेणोच्छ्वासनिश्श्वासादिसर्वव्यापारेषु कर्तृत्वस्यैव सुप्रसिद्धत्वात् । प्राणादानादिति प्राणव्यापारे हेतुत्वमुच्यते । विहारादिति चरणादिव्यापारकर्तृत्वम् । प्रकृतिसमधिकोऽस्मीति योगादिति प्रकृतिविलक्षणात्मध्यानादित्यर्थः । चार्वाकव्यतिरिक्ता हि सर्ववादिनो देहातिरिक्तमात्मानं ध्यायन्ति तत्रैव तेषां कर्तृत्वमपरित्याज्यमित्यर्थः ॥२३४॥इत्थं ज्ञातृत्वकर्तृत्वभोक्तृत्वादीनि जीवनिष्ठानीत्युपपाद्य तदुपयुक्तं गुणजातमपि तन्निष्ठमेवेति विशदं प्रकाशयन् शास्त्रस्यार्थवत्त्वं जीवस्य कर्तृत्वादिषु सिद्धेष्वेव सिध्यतीत्युपपाद्य पूर्वोत्तराधिकरणार्थमुपसंहरति - व्यापारेति । लोके हि विधौ निषेधे वा कर्तुरधिकारिणो व्यापारादिकं विशेषणजातं सामग्र्यनुप्रविष्टमेव । सामग्र्या हि सर्वकार्योत्पत्तिरिति न्यायवादिनो वदन्ति । तेन कुर्यान्न कुर्यादिति विधिनिषेधशास्त्राधिकारिणो नरस्योपयुक्तानि विशेषणान्यपरित्याज्यानीत्यर्थः । व्यापारः - देहव्यापारः कर्तृत्वानुबन्धी । ज्ञानं ज्ञातृत्वमेव । वाञ्छा भोक्तुमभिलाषः । प्रशकनं शक्तिः । सा पुनस्सार्वत्रिकी । यतनं प्रयत्नः । एते जीवे न सन्तीत्ययोगोपपादनं मन्दप्रलाप एव । मान्द्यमेवोपपादयति - कार्य इति । प्रवृत्तिरूपे निवृत्तिरूपे वा तत्तत्कार्ये स्वोचितसामग्रीसापेक्षे सति विधिशास्त्रे निषेधशास्त्रे च तत्तदनुगुणप्रवृत्तिस्सर्वलोकप्रसिद्धा । तेन ज्ञातृत्वकर्तृत्वभोक्तृत्ववत् तदनुगुणं गुणजातमपि जीवस्यावर्जनीयमित्यर्थः । अत्र ‘कर्ता शास्त्रार्थवत्त्वात्&amp;rsquo; इति सूत्रार्थं प्रकटयन् प्राचीनकर्मपरिपाकविशेषात् शास्त्रानुष्ठानयोग्यावस्था जीवस्य सिध्यतीत्याह — सार्थमिति । हितोक्या सार्थं शास्त्रं, हितञ्च कर्तुरधिकारिणः । तेन कर्तृत्वाभावे शास्त्रमेव भज्येत । सा च शास्त्रयोग्या दशा नियतिनियमिता प्राचीनकर्मपरिपाकविशेषात् सिध्यतीत्यर्थः । तेनान्यस्यापि भवेदित्यादिकं चोद्यजातमपाकृतम् । तस्मात् सर्वेः प्रमाणैर्ज्ञाता कर्ता भोक्ता च पुमान् भातीति निगमयति - ज्ञातेति ॥२३५॥&lt;br&gt;&#xA;इति कर्त्रधिकरणम् ॥५८॥&lt;/p&gt;</description>
    </item>
    <item>
      <title>25 परायत्ताधिकरणम्</title>
      <link>https://vishvAsa.github.io/rAmAnujIyam/tattvam/rAmAnujaH/shrI-bhAShyam/venkaTa-nAthaH/adhikaraNa-sArAvalI/kumAra-varadaH_chintAmaNiH/2/3/25_parAyattAdhikaraNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAnujIyam/tattvam/rAmAnujaH/shrI-bhAShyam/venkaTa-nAthaH/adhikaraNa-sArAvalI/kumAra-varadaH_chintAmaNiH/2/3/25_parAyattAdhikaraNam/</guid>
      <description>&lt;p&gt;&amp;lsquo;इदं जीवस्य कर्तृत्वं किं स्वातन्त्र्येण, उत परमात्मायत्तमिति&amp;rsquo; इति भाष्य एव सङ्गतिरुक्ता । तदर्थविचारस्तु - किं जीवस्य कर्तृत्वं परमात्मायत्तमुत स्वायत्तमिति । किं परमात्मायतत्वे विधिनिषेधशास्त्रानर्थक्यं स्यान्नेति । अत्र जीवस्स्वतन्त्रः परतन्त्रो वा । स्वतन्त्रश्चेत् &amp;lsquo;परात्तु तच्छ्रुतेः&amp;rsquo; इति पारतन्त्र्यकथनं कथं स्यात् । परतन्त्रश्चेत् कुर्यान्न कुर्यादिति विधिनिषेधशास्त्रे कर्तृत्वं कथं स्यात् । नहि निगलितस्य पुरुषस्य धावनं विधीयत, इति । तदिदमाह - कर्तेति । नहि परतन्त्रः कर्ता भवितुमर्हति । &amp;lsquo;स्वतन्त्रः कर्ता&amp;rsquo; इति स्वातन्त्र्यमेव कर्तृत्वं स्मरति पाणिनिः । परतन्त्रं प्रति कुर्यान्न कुर्यादिति प्रवृत्तिनिवृत्तिविधाने दोषमाह - अन्यथा चेदिति । नहि निगलितस्य पुरुषस्य धावनमादिश्यमानं शक्यते कर्तुमिति । एवं जीवस्येश्वरपरतन्त्रस्य करणाकरणविधानं न योयुज्यते । स्वातन्त्र्यपक्षस्तु भवतैव परित्यक्त इत्युभयथाऽपि न घटत इति । उक्तपक्षं प्रतिबन्द्या निराकरिष्यन् स्वरूपमेव तावत्प्रतिक्षिपति - मैवमिति । तदेव विवृणोति - कर्मेति । कर्माधीनं विश्वमिन्द्रियाधीनं कालाधीनं प्रकृत्यधीनं नियत्यधीनमिति च जीवस्य तत्तत्पारतन्त्र्ये सत्यपि जीवस्य कर्तृत्वं न भ्रश्यतीति वदामः । अयमर्थः - द्विविधं हि कर्तृत्वम् - प्रयोजककर्तृत्वं प्रयोज्यकर्तृत्वञ्चेति । तत्र &amp;lsquo;अन्तः प्रविष्टश्शास्ता जनानां सर्वात्मा&amp;rsquo;, &amp;lsquo;य आत्मानमन्तरो यमयति&amp;rsquo; इत्यादिप्रमाणबलाद् यद्यपीश्वरस्यैव सर्वप्रयोजककर्तृत्वम्, तथापि तेनैवेश्वरेण दत्तशक्तिकस्य जीवस्यापि प्रयोज्यकर्तृत्वमस्त्येवेति &amp;lsquo;कर्ता शास्त्रार्थवत्त्वात्&amp;rsquo; इति जीवकर्तृत्वमुच्यत इति न कश्चिद्विरोधः । अयमत्र शब्दान्वयः - कर्मादीनां सामान्यकारणत्वमभ्युपगम्य तत्परतन्त्रजीवेऽपि कर्तृत्वमभ्युपगच्छद्भिर्भवद्भिरीश्वरप्रतिक्षेपप्रयासः श्रुतिप्रामाण्यप्रद्वेषनिबन्धनः । श्रुतयो हि जीव ईश्वरप्रेरित एव चिन्तितनिमिषितादिकं निखिलमपि कर्म करोतीति निर्मत्सरमेव प्रतिपादयन्ति । स्मृतयोऽपि तामेव श्रुतिमनुधावन्तीति निपुणविदां निर्णयः ॥२३६॥नन्वीश्वरस्यैव सर्वकारणत्वे केषाश्चित्सुखप्रदानं परेषां दुःखप्रदानमिति वैषम्यदोषः स्यादित्याशङ्क्य कारणविभागप्रदर्शनेन परिहरति - साधारण्येनेति । अयमर्थः - लोके हि सर्वाङ्कुराणां साधारणकारणं सलिलम्, विशेषकारणं बीजमित्युक्तमेव दृष्टमेतत् । एवमीश्वरोऽप्यतीतानागतवर्तमानरूपाणामशेषाणामपि कार्याणामेक एव कारणम् । तत्तत्पुरुषाश्रितानि पुण्यपापरूपाणि कर्माणि विशेषकारणानीति न वैषम्यगन्धः । ईश्वरस्य साम्यं &amp;lsquo;समोऽहं सर्वभूतेषु&amp;rsquo; इति स्वगीतम् । &amp;lsquo;अन्तःप्रविष्टश्शास्ता जनानां सर्वात्मा&amp;rsquo; इति श्रुतिप्रतिपन्नञ्च । तेनानपलपनीयमेव साम्यम् । तर्हि कस्मिंश्चिद्विषये भगवानेव क्रुद्धस्सन्नधोनिनीषां करोति अपरत्र प्रसन्नस्सन्नुन्निनीषामिति किमुच्यत इत्याशङ्क्य श्रुतिद्वयार्थं विविच्य दर्शयति - तदिहेति । यं पूर्वमेवात्यन्तपापप्रवणं भगवानधोनिनीषति तमिदानीमसाधुकर्म कारयति, यं पुनरत्यन्तपुण्यप्रवणमुन्निनीषति तमधुना साधुकर्म कारयतीति । अयमर्थः - पूर्वकर्मानुरूप्येण उत्तरेषु पुण्येषु पापेषु वा भगवानेव प्रवर्तयतीति । पूर्वकर्मानुरूप्यवचनाद्वैषम्यदोषः परिहृत एव । &amp;lsquo;न कर्माविभागादिति चेन्नानादित्वात्&amp;rsquo; इति कर्मप्रवाहस्यानादित्वात्प्राचीनकर्मानुगुणतया भगवत एव सर्वदा सर्वत्र सर्वात्मप्रवर्तकत्वमिति न जीवस्य स्वातन्त्र्यम् । न क्वचिदपि परमपुरुषस्य कदाचिदप्यप्रवर्तकत्वम् । नापि च वैषम्यनैर्घृण्यादिकम् । इत्थं परदोषोऽश्रुत एव प्रयातीति सुशोभनमेतत् ॥२३७॥&amp;lsquo;ननु प्राचीनकर्मानुरूपमीश्वरः फलं ददातीत्युक्तम्, तर्हि कर्मैव सुखदुःखप्रदानयोः तन्त्रम्, तेनेश्वरस्य का करुणा? किञ्च तस्या अपेक्षणम् ! कथञ्च तस्यास्संरक्षणोपकारप्रकारस्सेत्स्यति&amp;rsquo; इत्याशङ्क्य सर्वमप्येतत्समाधत्ते - काल इति । अयमर्थः — परानुग्रहः करुणा, सा च स्वार्थनिरपेक्षपरदुःखनिराचिकीर्षा, तस्याश्च प्रयोजनं सत्त्वोत्तरदेहप्रदानादिमुखेन परमपुरुषकैङ्कर्यसाम्राज्यलाभप्रदानपर्यन्तस्सर्वोऽप्युपकारविशेषः । अयमत्र शब्दान्वयः - काले - अज्ञातयादृच्छिकादिसुकृतसम्पत्तिकाले । भगवान् दुःखोपशान्तिं जनयति । स च व्याजमात्रमवलम्ब्य करोति । अल्पीयसा सुकृतेनानन्तफलप्रदानात् सुकृतस्य व्याजत्वसिद्धिः । तेन तत्र करुणावकाशः । करुणाया लक्षणं वैशद्याय दर्शयति या दुःखेति । परहितमनसः पुरुषस्य सैव परदुःखापाचिकीर्षा करुणेत्युच्यते । कृपाफलमुपकारविशेषं दर्शयति - दत्त इति । &amp;lsquo;जायमानं हि पुरुषं यं पश्येन्मधुसूदनः । सात्त्विकस्स तु विज्ञेयः&amp;rsquo; इत्युक्तप्रकारेण देहादियोगं तावत्सात्त्विकं दत्ते । दिशति च निगमम् - &amp;lsquo;साक्षान्नारायणो देवः&amp;rsquo; इत्युक्तरीत्या देशिकरूपेण स्थित्वा निगमं दिशति ॥ &amp;lsquo;सकल्पं सरहस्यञ्च तमाचार्यं प्रचक्षते&amp;rsquo; इति साक्षात्प्रधानाचार्यरूपेण वेदान्तशास्त्रमपि व्याचष्टे । ऐहिकमेतत्फलमनुकम्पायाः सहजायाः । आपवर्गिकमपि व्याचष्टे - निस्सीमेति । निरुपधिसमये देहावसानानन्तरं तयैव परमकृपया निस्सीमानन्दयोगं पुंसां सौति परस्मिन्पदे &amp;lsquo;निरञ्जनः परमं साम्यम्&amp;rsquo;, &amp;lsquo;भोगमात्रसाम्यलिङ्गाच्च&amp;rsquo; इत्युक्तं जनयतीत्यर्थः । एतत्सर्वं कृपाफलत्वान्न परिचोदनीयमित्यर्थः ॥२३८॥एवं निग्रहानुग्रहयोर्द्वयोरपि भगवन्निष्ठत्वादनुग्रहांशस्य गुणत्वं निग्रहांशस्य दोषत्वं स्यादित्याशङ्क्य परिहरति - दोष इति । सर्वनियन्तुरीश्वरस्य क्वचिन्निग्रहो दोषः स्यात् । सर्वसमत्वभङ्गादित्याशङ्का । उक्तामाशङ्कां प्रतिक्षिपति - नेति । तत्र हेतुमाह - उपमर्दासहत्वादिति । विकल्पासहत्वादित्यर्थः । विकल्पासहत्वमेव प्रकटयति - नानिष्टमिति । अयमर्थः - दोषो ह्यनिष्ट एव न पुनरिष्टः, तेन किमीश्वरस्य दोषस्स्यादित्यनिष्टं प्रसज्यते? किं वा जीवस्यानिष्टम्? न तावदीश्वरानिष्टप्रसञ्जनं कर्तुमेव शक्यते, सर्वशासितुरीश्वरस्येश्वरान्तराभावेनानिष्टकर्तुरेवाभावात् । न च स्वस्य स्वयमेवानिष्टं करोति; भ्रान्तत्वप्रसङ्गात् । परानिष्टप्रसञ्जनं पुनरिष्टप्रसङ्ग एव । ईश्वरनिग्रहस्य जीवानिष्टरूपत्वेनैव धर्मिग्राहकप्रमाणसिद्धत्वात् । न परानिष्टमस्य प्रतीपमिति - परानिष्टकरणमीश्वरस्य तत्तत्कर्मानुरूपमभीष्टत्वादनिष्टमेव न भवतीत्यर्थः । अन्यथा कर्मानुरूपफलप्रदानाभावे सतीश्वरत्वमेव भज्येत । प्रतिकूलमेव प्रसज्येत । एवं तर्हि निग्रहं कुर्वाणे कारुण्यस्य कोऽवकाश इत्याशङ्क्याह - कारुण्यमिति । अयमर्थः - ईश्वरस्य कारुण्यमस्तीत्यस्माभिरुच्यते न पुनर्निग्रहो नास्तीति; द्वयोरपि प्रमाणसिद्धत्वात् । &amp;lsquo;अतिदूरमभक्तानां भक्तानां पुरतः स्थितः&amp;rsquo; इति ह्युच्यते तेन कारुण्यावकाशो वाच्यः । करुणा हि द्विविधा नित्याऽनित्या च । नित्या पुनः करुणा सर्वात्मसत्तादिसंरक्षणरूपिणी । अनित्या पुनस्तत्तदज्ञातसुकृतादिकर्मानुरूपविशेषफलप्रदानरूपा । तदुक्तमाचार्यपादैरेवान्यत्र स्तुत्यारम्भे &amp;lsquo;मुकुन्दकरुणां वन्दे मुग्धेष्वधिकवत्सलाम् । स्वरूपसंस्तवौ यस्या निर्हेतुकसहेतुकौ ॥&amp;rsquo; इति ॥ तेन सर्वात्मविषयं सकलफलप्रदानसङ्कल्परूपं सामान्यकारुण्यं नित्यमेव निर्हेतुकञ्चैतत् । तत्तत्काले विशेषफलप्रदानसङ्कल्परूपमनित्यं सहेतुकञ्चेति विभागः । अन्यथा कृत्स्नशास्त्राप्रामाण्यप्रसङ्गात् । कथितमिति - क्वचिदधिकारिणि कारुण्यं सावकाशमिति पूर्वश्लोक एवोक्तमित्यर्थः । तर्हीश्वरस्यैव सर्वकर्तृत्वे तत्र तत्र प्रमाणेषूच्यमानं साक्षित्वानुमन्तृत्वादिकं कथमुच्यत इत्याशङ्क्याह - साक्षितेति । तुलायां प्रमाणप्रमेयव्यवहारन्यायेनैकस्यैवेश्वरस्य कर्तृत्वकारयितृत्वसाक्षित्वानुमन्तृत्वादिसर्वलक्षणसमवायात् सर्वोऽपि व्यवहारो युक्त इत्यर्थः । स्वतन्त्रः कर्ता, प्रयोज्यकर्तुर्जीवस्य कारयितृत्वात् प्रेरकः । प्रवृत्तस्योत्तरोत्तरं प्रवर्तकत्वादनुमन्ता, अङ्कुरादिषु सलिलवत्सर्वेष्वपि कार्येषु सामान्यहेतुत्वादुदासीनः, सर्वावस्थायां सर्वद्रष्टृत्वात् साक्षी, विशेषकार्येषु तत्तत्कर्मानुरूपं प्रवर्तकः कर्मभिस्सर्वं करोतीति सहकारी, सर्वस्वामित्वेन समाश्रितसंरक्षणरूपफलस्यापि स्वफलत्वात्फली, &amp;lsquo;फलमत उपपत्तेः&amp;rsquo; इति फलप्रदत्वात् फलद इति न कोऽपि विरोधः । तर्हीश्वरस्य निग्रहानुग्रहसाधारणस्य कथं प्रपदनीयत्वमित्याशङ्क्य परिहरति - दृष्ट इति । ईश्वरस्यैतत्स्वभावे दृष्टे सति - सनाथानां संरक्षको भवत्यनाथानां शिक्षको भवतीत्येतत्स्वभावे दृष्टे सति ॥ इदमेव दर्शनं प्रपदनप्रवृत्तिकारणमित्यर्थः । न पुनरिदं प्रपदनप्रवृत्तेः विरुद्धम् - निग्रहानुग्रहसमर्थमेव राजानं प्रपद्यन्ते प्राणिनः फलञ्च लभन्ते । न पुनरन्यतरासमर्थं कन्यापुरुषादिकम् । फलद इति धिया निग्रहानुग्रहफलद इति धियेत्यर्थः ॥२३९॥नन्वीश्वर एव कर्ता चेत्तर्हि मृत्पिण्डप्रायस्य जीवस्य किं कर्तृत्वम्? तथा च भोक्तृत्वमपि तस्य न स्यात्, अकर्तुरभोक्तृत्वादित्याशङ्क्येश्वरोऽपि कर्ता जीवोऽपि तत्प्रयोज्यत्वेन कर्तेति कर्तृप्रकारविशेषं विभज्य दर्शयति - प्रत्यङ्ङिति । जीवस्य तावत्कर्तृत्वं सुप्रसिद्धमेव । अहं जानाम्यहं करोमीतिप्रत्यगर्थ एव सर्वकार्येषु कर्ता स एवात्मा, न पुनश्चिन्मात्रं नाप्यहङ्कारस्तयोर्द्वयोरप्यचेतनत्वात् । अत एवोच्यते - प्रमितिपरवतामिति । प्रमाणमार्गमनुसरतां सर्वेष्वपि कार्येषु परमात्मपरतन्त्रो जीवः प्रयोज्यकर्तेत्यर्थः । तदिदमाह - कर्तृतादिश्च तस्मिन्निति । ननु रथो गच्छतीत्यादावचितोऽपि कर्तृत्वं प्रतीयते तत्कथमचेतनाधिको जीव इत्याशङ्क्य चिदचितोर्वैषम्यमाह - स्वेच्छेति । स्वबुद्धिपूर्वप्रवृत्तिलक्षणकर्तृत्वयोगाद् व्यापाराश्रयत्वमात्रलक्षणकर्तृत्ववतोऽचेतनादन्यो जीवस्तावतेशानतुल्य इति । बुद्धिपूर्वकप्रवृत्तिलक्षणकर्तृत्वमीश्वरस्यापि तुल्यमित्यर्थः । चेतनाचेतनकर्तृत्वाद्विलक्षणमीश्वरासाधारणकर्तृत्वमुक्त्वा विश्वस्य तत्पारतन्त्र्यं स्वभाव इति निगमयति - ईशस्त्विति । उक्तमर्थं &amp;lsquo;यथा प्रयोग्य आचरणे युक्तः&amp;rsquo; इत्यादिश्रुतिप्रसिद्धयुग्यस्यन्दनसारथिक्रमेण स्थापयति - सारथ्यादिक्रमेणेति । सर्वप्रवर्तकत्वात् सारथिर्भगवान् । युग्यो जीवो रथबद्धाश्वस्थानीय इत्यर्थः । स्यन्दनं देहः ईश्वरप्रेरितचेतनप्रेर्यत्वात् । रथे हि सारथिना बद्धा युग्या यथेष्टं रथमाकर्षन्तीत्यर्थः । अयमत्र शब्दार्थः - त्रयाणां चिदचिदीश्वराणां प्रवृत्तिर्युग्यस्यन्दनसारथिक्रमेण प्रतिनियतप्रकारेति ॥२४०॥अत्र केचिदाहुः ‘जीवस्य प्रथमप्रवृत्तावीश्वरः कारयिता न भवति, स्वयमेव जीवः प्रवर्तते, ईश्वरस्तदानीमुपेक्षते, यदीश्वर एव तत्र प्रयत्नतः प्रवर्तकः स्यात् तदा आदावपि प्रवर्तकत्वात् निर्घृणो विषमश्च स्यादीश्वरः, जीवो न निग्राह्यस्स्यात् ; स्वयमकर्तृत्वात्&amp;rsquo; इति । तदिदमनुवदति - कर्तृत्वमित्यादिना यदीत्यन्तेन । तदिदं प्रतिक्षिपति - नेति । तत्र हेतुमाह - स्वेष्टपक्षेऽपि साम्यादिति । साम्यमेव प्रकटयति - स्वेनेति । अयमर्थः - यस्तावदपथ्ये प्रवर्तयति स हि निर्दय एव स्यात्, तथा च प्रथममपथ्ये प्रवर्तयन्नीश्वरो निर्दयस्स्यादिति हि भवतोच्यते । एवं यस्स्वयमपथ्ये प्रवर्तते तस्यानुमन्तापि निर्दय एव हि । लोके दृष्टमेतत्, कूपे हि पतन्तं बालकं निवारयितुं समर्थोऽप्यनुमन्यमानो निर्दय एवेति । इदमपि प्रसिद्धमेव । तस्मादीश्वरस्य पापप्रवृत्तावनुमन्तृत्वेऽपि निर्दयत्वमापतेदेव भवद्रीत्या । ननु प्रथमप्रवृत्तौ तामनुसृत्यैवेश्वरोऽनुमन्ता तस्मान्निर्दयो न भवतीति यदि वदसि तर्हि प्रथमप्रवृत्तावपि जन्मान्तरीयचरमप्रवृत्तिमनुसृत्यैव प्रवर्तयतीति निर्दयत्वं नापतेदिति समस्समाधिः । नन्वीश्वरस्य सर्वकार्यहेतुत्वस्वाभाव्यात् प्रवृत्तप्रवर्तकत्वलक्षणमनुमन्तृत्वमङ्गीकार्यमिति यदि, तर्हि तेनैव न्यायेन प्रथमप्रवर्तकत्वमपि न किमङ्गीकार्यम्? तदनङ्गीकारे ‘तेन विना तृणाग्रमपि न चलति&amp;rsquo; इत्यादिप्रमाणशतप्रसिद्धं सर्वदा सर्वस्येश्वरपारतन्त्र्यं भज्येतेतीश्वरत्वमेव न स्यात् । किञ्च निष्फलोऽयमधीतभङ्गः सर्वकार्यकर्तृत्वं सर्वेश्वरत्वमधीतं निरर्थकमेव भवान्निराकरोतीत्यर्थः ॥२४१॥कल्पादौ प्रथमप्रवृत्तिरीश्वरनिरपेक्षेति वदन् प्रवृत्तिमेवोपपादयितुं न शक्नोतीत्याह - क्षेत्रज्ञानां समानामिति । युष्मदभिमतप्रथमप्रवृत्तिवेलायां जीवानां विषमप्रवृत्तिस्तावन्न जीवस्वरूपनिबन्धना; जीवस्वरूपस्य तुल्यस्वेन वैषम्यनिबन्धनत्वायोगात् । तेन प्राचीनकल्पकृतकर्मनिबन्धनेति वक्तव्यम्, कर्म च वेदान्तसिद्धान्ते नेश्वरसङ्कल्पादन्यदिति कर्मनिबन्धनं प्रवृत्तिवैषम्यं वदन्नीश्वराधीनत्वमेव स्थापयतीत्यर्थः । निर्मूलमेव प्रवृत्तिवैषम्यमिति तु चार्वाकपक्षे निक्षिप्येत । अयमत्र शब्दान्वयः - कल्पादौ समानां क्षेत्रज्ञानां विषमयतनता तदनुगुणादृष्टभेदादेव भवति । ततः किमित्यत्राह - नादृष्टमिति । ईश्वरसङ्कल्पादन्यददृष्टमिति किञ्चिन्नेष्टमित्यर्थः । फलितमाह - नियमनेति । तत्र तस्मिन् काले अदृष्टशब्दाभिधेयेनेश्वरस्य नियमनेन भवितव्यमित्यर्थः । तेनादृष्टहेतुकप्रवृत्तिवैषम्यं वदता भवता प्रथमप्रवृत्तावपीश्वरहेतुत्वमेव स्थापितं भवतीत्यर्थः । तर्हीश्वरस्य साक्षित्वोदासीनत्वानुमन्तृत्वादिकं तस्यैव प्रवर्तकत्वे कथं घटत इति चोद्यमवशिष्यते, तच्च न; सर्वेषामपि प्रामाणिकत्वेन पूर्वमेव लक्षणसमन्वयस्य कथनादित्याह - साक्षित्वाद्यमिति । इदं साक्षित्वाद्यं तुल्यप्रमाणप्रमितमीश्वरस्य सर्वदा प्रेरकत्वं न रुन्धे न बाधत इत्यर्थः । ननु भाष्यादिषु ग्रन्थेषु &amp;lsquo;तत्रोपेक्ष्य ततोऽनुमत्य&amp;rsquo; इत्यादिषु प्रथमक्षणे तावदुपेक्षा द्वितीयादिक्षणेष्वनुमतिरिति विशेषनिर्देशो दृश्यते तत्कथमीश्वरस्य कर्तृत्वं कारयितृत्वञ्चेत्याशङ्क्याह - भाष्यादीति । सर्वदा स्वातन्त्र्येण कर्तुरेवेश्वरस्य कारयितृत्वादिधर्मान्तरलक्षणसमावेशात् सर्वमप्युपपद्यते । नहि प्रथमप्रवृत्तिरिति काचिद्दशास्ति प्रवृत्तिप्रवाहस्यानादित्वात्, अथापि प्राथम्यवचनं तत्तत्कालविशेषावच्छिन्नकर्तृत्वादिपरमिति न कश्चिद्विरोधः ॥२४२॥अत्र प्रकारान्तरेण विकल्प्य दूषयित्वा प्रकृतमेवार्थं प्रतिष्ठापयति - कर्तेति । ईश्वरस्य सार्वकालिकं कर्तृत्वं प्रतिक्षिपन् फलप्रदत्वमपि किं प्रतिक्षिपसि? यदि न? फलप्रदत्वस्यापि प्रतिक्षेपे सर्वशास्त्रव्याकोपात् फलप्रदत्वमङ्गीकृत्य प्रथमक्षणे कर्तृत्वप्रतिक्षेप एव वक्तव्यः, तच्च हास्यम् - जीवस्य प्रथमं पुण्यपापप्रवृत्त्योः पूर्वजन्मानुष्ठितकर्मफलत्वात् । तेन पुण्यपापविषयजीवकर्तृत्वे ईश्वरस्य कारयितृत्वेन कर्तृत्वाभावे पूर्वकर्मफलप्रदायित्वमीश्वरस्य कथं भवेत् । तेन फलप्रदत्वाङ्गीकारे सर्वदा कर्तृत्वं कारयितृत्वं चाङ्गीकृतमेव । तदनङ्गीकारे फलप्रदत्वस्य का वार्ता? उत्तरोत्तरप्रवृत्तीनां पूर्वपूर्वप्रवृत्तिफलत्वात् । अयमत्र शब्दान्वयः - देवः फलानां कर्ता करणभृतो जीवस्यानुष्ठानकाले प्रेरको न भवतीत्ययुक्तम् । तत्र हेतुमाह - सर्वेति । तदेव विवृणोति - न भवतीति । पापचर्या पूर्वकृतस्य कर्मणः फलं न न भवति । फलमेव भवतीत्यर्थः । ‘द्वौ नञौ प्रकृतमर्थं सूचयत’ इति न्यायात् । पापचर्येति पुण्यस्याप्युपलक्षणम् । न केवलं पुण्यपापरूपं कर्म पूर्वकर्मफलम्, चिन्तितनिमिषितादिकं तु सर्वमपि पूर्वकर्मफलमिति भाष्यकारैरेव सुव्यक्तमभिहितमित्याह - कर्माधीनं त्विति । नकेवलमेतावदेव, सर्वेषामपि जन्तूनां देवतानाञ्च तत्तच्चक्षुरादिकरणाधिष्ठानं परमात्मप्रेरणायत्तमिति भाष्यकार एवोत्तरत्र विशदं प्रकाशयतीत्याह - जन्तूनामिति । करणगणाधिष्ठितमिति भावे निष्ठा । अधिष्ठानमित्यर्थः ॥२४३॥&lt;br&gt;&#xA;इति परायत्ताधिकरणम् ॥५९॥&lt;/p&gt;</description>
    </item>
    <item>
      <title>26 अंशाधिकरणम्</title>
      <link>https://vishvAsa.github.io/rAmAnujIyam/tattvam/rAmAnujaH/shrI-bhAShyam/venkaTa-nAthaH/adhikaraNa-sArAvalI/kumAra-varadaH_chintAmaNiH/2/3/26_aMshAdhikaraNam/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/rAmAnujIyam/tattvam/rAmAnujaH/shrI-bhAShyam/venkaTa-nAthaH/adhikaraNa-sArAvalI/kumAra-varadaH_chintAmaNiH/2/3/26_aMshAdhikaraNam/</guid>
      <description>&lt;p&gt;अत्र सङ्गतिप्रदर्शनपूर्वकं संशयप्रकारबाहुल्यं तत्कारणञ्च भाष्य एव सुव्यक्तमुक्तम् । जीवस्य कर्तृत्वं परमपुरुषायत्तमित्युक्तम् । इदानीं किमयं जीवः परस्मादत्यन्तभिन्नः, उत परमेव ब्रह्म भ्रान्तम्, उत ब्रह्मैवोपाध्यवच्छिन्नम्, अथ ब्रह्मांश इति संशय्यते । श्रुतिविप्रतिपत्तेः संशयः&amp;rsquo; इति । अत्र किं ब्रह्मांश इति किं विशेष्यैकदेशरूपोंऽशः, किं वा विशिष्टैकदेशरूपो विशेषणांश इति विकल्पो भाष्याभिप्रायस्थः । स च वक्ष्यते । इत्थं चेह सङ्गतिरुच्यते - यदि जीवस्य कर्तृत्वं परमात्माधीनं, तदा राजभृत्यादिन्यायेन तस्य परमात्मांशत्वकथनमप्यौपचारिकमेव स्यादिति शङ्कया पूर्वपक्षोत्थानमिति । तदर्थविचारस्तु - जीवः किं परमात्मनोऽत्यन्तभिन्नः, उताज्ञः परमात्मैव, उतोपाधिभेदभिन्नः, उत स्वतो भिन्नाभिन्नः, उत परमात्मनो विशेषणतयांश इति । तदर्थं कस्मिन्पक्षे भिन्नत्वाभिन्नत्वादिविषयसर्वश्रुतिमुख्यत्वमुपपद्यते, कस्मिन्नेति । अधिकरणोत्थानं पूर्वपक्षसिद्धान्तयोर्विशेषहेत्वभावादाक्षिप्यार्धाङ्गीकारेण समादधाति - जीवादिति । जीवादत्यन्तभिन्नः परमात्मेति बहुधा भेदव्यपदेशप्रतिपादकैस्सूत्रैरुपापीपदत् सूत्रकारः । अभेदप्रतिपादकानां च वाक्यानां भेदप्रतिपादकैर्वाक्यैर्विरोधोऽपि घटकश्रुत्या परिहृत एव । नचात्र पूर्वपक्षे सिद्धान्ते वा कश्चिद्विशेषहेतुरुपादीयते । तेन नेदमधिकरणमारभ्यमिति कश्चिदचूचुदत् । अत्र भेदाभेदश्रुतीनां घटकश्रुत्या शात्रवं व्यपोढमिति शरीरात्मभावश्रुतयो विवक्ष्यन्ते । उक्ताक्षेपे पूर्वपक्षे समाधौ सिद्धान्ते च न समधिको हेतुरत्रास्ति विशेषहेतुरत्र नास्तीत्यर्थः । इमं पूर्वपक्षमर्धाङ्गीकारेण निराकरोति - सत्यमिति । तदेव प्रकटयति - पादेति । क्वचित् &amp;lsquo;पादोऽस्य विश्वा भूतानि&amp;rsquo; इति विश्वं पादशब्देनोच्यते । क्वचित् — &amp;lsquo;ममैवांशो जीवलोके जीवभूतस्सनातनः&amp;rsquo; इत्यंशशब्देन जीव उच्यते । क्वचित् &amp;lsquo;विष्णुशक्तिः परा प्रोक्ता&amp;rsquo; इत्यादिना शक्तिशब्देन भगवद्विशेषणभूतं विश्वमुच्यते । एवं तनुरूपशरीरादिशब्दैरपि तत्रतत्र मुह्यतां बहूनां कुमतीनामभिमतार्थक्षेपणाय पौनःपुन्येन चिन्तनमपि साफल्यमेवाधिकृतेरिति न विरोधः ॥२४४॥अत्र पूर्वपक्षी मन्यते - रामकृष्णादिषु वासुदेवांशत्वं वक्तुं शक्यत एव, अब्धौ तरङ्गाणामिव वासुदेवविग्रहादेवावतारविशेषाणां प्रादुर्भावात् । जीवे तु ब्रह्मांशभावोक्तिर्निरवयवमेव ब्रह्म वक्तुर्भवतो न घटेत । अतश्चित्समष्टिर्ब्रह्म । प्रतिपुरुषमपि ब्रह्मांशत्वं वक्तव्यमिति । तदिदमाह - अंशत्वमित्यादिना अंशता चेत्यन्तेन । तदिदं प्रतिक्षिपति - अयुक्तमिति । अयुक्तत्वमेव विवृणोति विश्वस्रष्टुरिति । अत्र विश्वस्रष्टा कश्चिदेको &amp;lsquo;बहु स्याम्&amp;rsquo; इति स्वस्य बहुभवनं सङ्कल्पयति । स चैक एव । नहि जीवसमष्टावेको बहुभवनसङ्कल्पयिता विद्यते । समष्टिर्नाम सङ्घातविशेष एव । स तु बहुभवनसङ्कल्पाश्रयो न भवति । सङ्घातरूपसमष्ट्याश्रयाश्च पुरुषा बहव एव । न तेष्वेकत्वमस्ति । तेनैकस्य पुरुषस्य ‘बहु स्याम्&amp;rsquo; इति सङ्कल्पस्तत्पक्षे न सङ्घटत एव ॥२४५॥पूर्वं जीवसमष्टिर्ब्रह्मेतिपक्षं प्रतिक्षिप्याधुना पुनः प्राक्सम्प्रोक्तमेवोपाधिब्रह्मवादं प्रतिक्षिपति - व्योमेति । यथैकमेवाकाशं घटादिभिरुपाधिभेदैः पृथक् स्यात्, एवं ब्रह्मापि देहोपाध्यवच्छेदाद्बह्वंशं स्यात् । तथा सति उपाधिव्यपाये देहविगमे भवभृदयं जीवोऽयं ब्रह्मतामियात्प्राप्नुयात् । यथा घटादिविगमे घटाकाशादिकं महाकाशतां प्राप्नुयादिति । एतत्प्रतिक्षिपति - अयुक्तमिति । तत्र हेतुमाह - स्वानर्थेति । अयमर्थः - युष्मत्पक्षे ब्रह्म जीवस्य स्वतादात्म्यं जानाति? न वा? जानाति चेत् स्वस्वरूपस्यानर्थरूपसंसारं न कुर्यादेवेति न जगदारम्भसिद्धिस्स्यादिति बाधकमाह । तर्हि न जानातीति ब्रूम इत्याशङ्क्याह - प्रतिनियतेति । योगिनां सर्वज्ञानां नानाशरीरप्रयुक्तसुखदुःखादिप्रत्यभिज्ञानं दृष्टमेव । एवमीश्वरस्यापि पुण्यपापारब्धनानाशरीरप्रयुक्तस्वात्मनिष्ठसुखदुःखप्रत्यभिज्ञावश्यम्भावादीश्वरस्य न सा घटेतेति पूर्वोक्तं तदवस्थमेव । एतस्य पक्षस्य प्रतिक्षेपकं हेत्वन्तरद्वयमनुक्रमादाह - छिन्नेत्यादिना । अयमर्थः - उपाधिसंसृष्टं ब्रह्म जीव इति भवद्भिरुच्यते । किमुपाधिसंसृष्टं ब्रह्म सर्वत्रापि जीवभावेन सुखदुःखादिकमनुभवति? किं वा उपाधिना छिन्नं ब्रह्म च्छिन्नांशेन संसरति? अथवा पुनरच्छिन्नमेव ब्रह्म यत्रयत्रोपाधिसंसर्गस्तत्रतत्र संसारदुःखमनुभवति? अथवा उपाधिरेव जीवः? किंवान्य एव कश्चिदुपाधिसंसृष्टो जीवतामश्नुत इति । सर्वे पक्षा न सङ्घटन्ते । प्रथमपक्षे तावत्सर्वदा सर्वेष्वपि प्रदेशेषु ब्रह्मण उपहितत्वं स्यादित्यत्यन्तदौस्थ्यमेव । द्वितीयपक्षे पुनरच्छेद्यस्य ब्रह्मणश्छेद्यत्ववादो जिह्वाच्छेदनमेव तनोति । तृतीयेऽपि पक्षे सर्वस्य ब्रह्मप्रदेशस्य कालभेदेनोपाधिसम्बन्धादुपहितत्वमुपाधिवियोगाद्वियुक्तत्वमिति प्रतिक्षणं बन्धमोक्षप्रसङ्गः । उपाधेरेव संसारित्वे चार्वाकपक्षः परिगृहीतस्स्यात् । उपाधिसंसृष्टोऽन्य इति पञ्चमपक्षोऽपि पञ्चत्वमेव गच्छति ब्रह्मव्यतिरिक्तस्य पुरुषस्य कस्यचिदस्वीकारादिति । साम्यशब्दाच्च मुक्ताविति - मुक्तौ । &amp;lsquo;निरञ्जनः परमं साम्यमुपैति&amp;rsquo; इति साम्यवचनात् स्वरूपैक्यवादो न युज्यत इत्यर्थः ॥२४६॥एवं भास्करपक्षं निराकृत्य मृषावादिपक्षं प्रतिक्षिपति - मायेति । अविद्याख्यसागरे मिथ्याभूतासु वीचिस्थानीयासु बुद्धिषु चन्द्रस्थानीयं ब्रह्म प्रतिफलति तस्य च्छायांशा जीवाः प्रतिबिम्बस्थानीया जीवा इत्यर्थः । एवं केचिदिह मृषावादिपक्षनिष्ठा वदन्ति । एतत्प्रतिक्षिपति - एतदालोचनीयमिति । तदेव तदङ्गीकृतं विकल्पासहत्वेन प्रकटयति - न ब्रह्मेत्यादिनोत्तरार्धेन । चन्द्रप्रतिबिम्बानां द्रष्टृभिरेव दर्शनं दृश्यते । कः पुनरिह द्रष्टा? किं ब्रह्मैव, किं वा ब्रह्मजीवव्यतिरिक्तमचिद्द्रव्यमेव किञ्चित्, अथवा जीव एव, यद्वा त्रितयव्यतिरिक्तः कश्चिदन्य इति विकल्पाः । नाद्यः; ब्रह्मणो द्रष्टृत्वाभावादित्याह - न ब्रह्म द्रष्टृ तेषामिति । तेषां पक्षे ब्रह्मणो द्रष्टृत्वं नास्तीत्यर्थः । द्वितीयोऽपि पक्षो न कक्षीकार्य इत्याह - अचिदपि हि तथेति । तस्यापि द्रष्टृत्वं नास्तीत्यर्थः । तर्हि जीव एव जीवादिकं कल्पयतीति तृतीयः पक्षः परिशिष्यते । सोऽपि नेत्याह - स्वेनेति । तत्र हेतुमाह - कॢप्तेः प्रागिति । जीवकॢप्तेः पूर्वं जीव एव नास्ति, स कथं जीवं कल्पयेदित्यर्थः । तर्हि चतुर्थः पक्षः परिगृह्यतामित्याशङ्क्य तस्य पक्षस्य युष्मत्सिद्धान्तबहिर्भावादाशङ्कनीयत्वमेव नास्तीत्याह - त्रितयेति । नाविद्याजीवब्रह्मभ्योऽन्यं कञ्चित्प्रपञ्चकल्पकत्वेन कल्पयन्ति मृषावादिन इति ॥२४७॥अथ यादवप्रकाशपक्षमनूद्य प्रतिक्षिपति - सन्मात्रमिति । सन्मात्रं ब्रह्म चिदचिदीश्वरतत्त्वत्रयेषु सदित्यनुगतमेव वर्तते । इह सन्मात्रब्रह्मणि जीवेश्वराचिद्भेदात् त्रयोंऽशा नित्यसिद्धा इति कतिचन यादवप्रकाशमतानुसारिणः प्राहुः । तन्मतं प्रतिक्षिपति - इदश्च नोदञ्चनीयमिति । इदं न ग्राह्यमित्यर्थः । अग्राह्यत्वे हेतुमाह - सत्तेति । व्यक्तिषु जातिरिव चिदचिदीश्वरतत्त्वत्रये सत्तासामान्यमनुवर्तते । न पुनस्सदित्येकं द्रव्यं त्रिष्वनुवर्तत इत्यर्थः । वेदान्तेषु सत्तातिरिक्तस्य विश्वशासितुः पुरुषस्य ब्रह्मत्वमुच्यत इत्याह - तदधिकवपुष इति । तेन चेतनाचेतनयोरन्तर्यामितया विश्वनियामकं ब्रह्मतत्त्वमनुवर्तत इति वेदान्तसिद्धान्तसम्मतमित्यर्थः । तर्हि ‘भोक्ता भोग्यं प्रेरितारम्&amp;rsquo; इति ब्रह्मत्रैविध्यकथनं कथमित्याशङ्क्य परिहरति - ब्रह्मत्रैविध्येति । नात्र तुल्यतया तत्त्वत्रयं ब्रह्मत्रैविध्यमित्युच्यते, अपितु चेतनाचेतनविशिष्टब्रह्मणि विशेषणविशेष्यांशभेदेन त्रैविध्यमुच्यत इति न कोऽपि विरोधः । अन्याशयत्वे हेतुमाह - निरवयवतया निश्चित इति । नहि निरवयवे सर्वव्याप्ते ब्रह्मणि स्वरूपभेदकथनं प्रमाणपदवीमुपढौकते ॥२४८॥कश्चिद्वेदान्तासन्नवादी प्राह - मेरोरंशः किरीटप्रभृतिरितिवद्ब्रह्मांशो जीव इति ज्ञानानन्दत्वेन ब्रह्मसाम्यात् स्वयमल्पत्वाच्चाभिधीयत इति । एतत्पक्षमनूद्य प्रतिक्षिपति मेरोरंश इत्यादिना । अस्मिन्नागमासन्नपक्षे दोषोऽस्तीत्याह - अंशोक्तिरिति । नहि मेरोरंशः किरीट इत्यत्र किरीटस्य मेरुस्वरूपांशत्वमस्ति । तेनांशोक्तिरमुख्या स्यात् । मुख्यामुख्यविभागदर्शनार्थमंशशब्दार्थमेव व्युत्पादयति - स हीति । अंशो हि निपुणधियामेकवस्त्वेकदेशः । किरीटस्तु मेरोर्न स्वरूपैकदेशः तत्सजातीयद्रव्यान्तरत्वात् । तद्वज्जीवोऽपि न ब्रह्मस्वरूपैकदेश इत्यर्थः । कथं तर्हि जीवो ब्रह्मांश इति परिचोदनापरिहारेणांशत्वमेव निर्धारयति - तस्मादिति । तस्मादेवमुपपादनात् । चेतनाचेतनविशिष्टे ब्रह्मणि जीवस्तदपृथक्सिद्धविशेषणत्वेन ब्रह्मांश इत्युच्यत इति वेदान्तनिर्णयः ॥२४९॥अत्र पौनरुक्त्यमाशङ्क्य प्रतिक्षेप्यवादिभेदात्तन्नेति परिहरति - उक्तमित्यादिना । पूर्वमेव बाह्यवादिप्रतिक्षेपसमये नित्योपलब्ध्यनुपलब्धिप्रसङ्गादिकं तर्कजातमुक्तम् । अधुना जीवस्य ब्रह्मस्वरूपांशत्वे भोगसङ्करप्रसङ्गादिकमुपक्षिप्य प्रतिक्षिप्यते । तत्पौनरुक्त्यं किं न स्यादित्याशङ्कां परिहरति मैवमिति । अत्रोभयत्र प्रकारभेदेन परिहारं प्रकटयति - पूर्वमिति । पूर्वं हि बाह्यनिराकरणप्रसङ्गेन सर्वमुक्तम् । अधुना पुनर्ब्रह्मवादव्याजेनोत्सिक्तान्कुदृष्टीन् प्रशमयतीति विभागः । अयं परिहारो यत्रयत्र पौनरुक्त्यप्रसङ्गस्तत्र तत्र सर्वत्रापि कर्तव्य इत्याह - परिहृतिरिति ॥२५०॥अत्र सर्वाद्यपाद एव मीमांसारम्भे जीवस्वरूपस्य प्रसाधितत्वात् किमर्थमधुना जीवस्वरूपशोधनं क्रियत इत्याशङ्क्य पूर्वोत्तरसङ्गतिविशेषाभिधानेन परिहरति - मिथ्येति । अयमत्र शब्दान्वयः अविद्याकर्मवासनारुचिप्रकृतिसम्बन्धात्मके चक्रे मरुति नक्षत्रगणवत् घूर्णमानस्य जीवस्य प्रत्यक्तत्त्वावबोधात् आत्मतत्त्वावबोधात् संसारपरिहरणे सर्वसिद्धान्तसम्मते सत्यपि पुनरत्र सूत्रकारस्तृतीयाध्याये शुद्धात्मज्ञानगर्भां परभजनभिदां परमात्मशरीरभूतस्वात्मोपासनरूपतया वा स्वात्मशरीरकपरमात्मोपासनरूपतया वा देहातिरिक्तविशुद्धात्मज्ञानगर्भां परमात्मभक्तिभिदां तदङ्गभेदांश्च कर्मविशेषांश्च वक्ष्यन् । मीमांसारम्भसिध्यद्वपुषमपि जीवं पुनश्शोधयामासेति न पौनरुक्त्यदोषप्रसङ्गः । तत्र हि देशान्तरकालान्तरादिभाविफलानुभवयोग्यं स्थायिजीवस्वरूपमात्रं प्रसाधितम् । इह पुनर्ज्ञातृत्वकर्तृत्वभोक्तृत्वपरमात्माधीनत्वादियुक्तो जीवो विशोध्यत इति विशेषः ॥२५१॥उक्ताधिकरणसप्तकार्थान् विभज्य दर्शयति — कॢप्तिरित्यादिना । परवादिभिर्नित्यत्वेनोक्ते व्योमादिकेऽपि कॢप्तिः सृष्टिः प्रथमाधिकरणे प्रतिपाद्यते । द्वितीयाधिकरणे तु पूर्वपूर्वतत्त्वविशिष्टात्परमात्मनः साक्षादेवोत्पत्तिरुच्यते - क्रमभुवीति । &amp;lsquo;आकाशाद्वायुः&amp;rsquo; इत्यादिना क्रमेणोक्तेऽपीत्यर्थः । कॢप्तिः प्रतिपाद्यत इत्यनुषज्यते । तृतीये पुनरधिकरणे जीवस्य प्रजननविलयौ देहोपाधिप्रयुक्तौ व्यक्तौ । चतुर्थाधिकरणे पुनरस्य जीवस्य ज्ञानघनत्वसहितं ज्ञातृत्वमुक्तम् । पञ्चमादिष्वधिकरणेषु कर्तृत्वादित्रयमुच्यते । गुणतनुनयत इति - यथा गुणगुणिनावपृथक्सिद्धौ, यथा च देहदेहिनौ, तथा जीवाः परमपुरुषस्यापृथक्सिद्धविशेषणत्वादंशा इत्यर्थः । आम्नायेति - वेदवाक्यानामन्योन्यविरोधपरिहरणपरे वियत्पादे सप्तार्थाः प्रत्यधिकरणं विभज्य प्रतिपाद्यन्त इत्यर्थः ॥२५२॥&lt;br&gt;&#xA;इति निखिलतार्किकचूडामणिना सर्वतन्त्रस्वतन्त्रेण श्रीमद्वरदार्यापरनाम्ना कुमारवेदान्ताचार्यण विरचिते शारीरकाधिकरणचिन्तामणौ द्वितीयस्याध्यायस्य तृतीयः पादः ॥&lt;/p&gt;</description>
    </item>
  </channel>
</rss>
